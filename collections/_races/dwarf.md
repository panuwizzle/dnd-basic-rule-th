---
layout: book
menu: menu-basic-rules
title: ดวอร์ฟ
name: ดวอร์ฟ
---

## ดวอร์ฟ (Dwarf)

> "มาสายนะเจ้าเอลฟ์!" มาพร้อมกับเสียงห้าวดังที่คุ้นเคย บรูเอนอร์ แบทเทิลแฮมเมอร์ เดินขึ้นมาเหยียบหลังศัตรูที่นอนตาย โดยไม่สนว่ามอนสเตอร์ตัวใหญ่นั้นนอนทับเพื่อนเอลฟ์ของเขาอยู่ แม้จะหนักที่โดนทับแต่เมื่อได้เห็นจมูกชี้ที่มักจะหักบ่อย ๆ หนวดเคราสีแดงเพลิงที่ตอนนี้มีหงอกแซมก็เป็นภาพที่น่าดีใจแก่ดริซเมื่อได้เห็น "นึกแล้วเชียวว่าต้องทำเรื่องยุ่งยากทุกที่ที่ข้าออกมาตามหาเจ้าเนี่ย"
>
> — อาร์. เอ. ซัลวาทอร์, เดอะคริสตัลชาร์ด (The Crystal Shard)

อาณาจักรสมบูรณ์ด้วยความสง่างามโอ่อ่า โถงอาคารแกะสลักเข้าไปใจกลางในขุนเขา เสียงสิ่วและค้อนกังวาลก้องในเหมืองลึกและโรงเหล็กไฟแดงฉาน ความตั้งมั่นในเผ่าและจารีต ความเกลียดชังก๊อบลินและอ็อคอย่างที่สุด สิ่งเหล่านี้ผูกพันชาวดวอร์ฟทั้งมวลไว้

### เตี้ยและล่ำ

กล้าหาญและแข็งแกร่ง ดวอร์ฟเป็นที่รู้จักกันว่าเป็นนักรบมากทักษะ คนทำเหมือง และช่างฝีมือในงานหินและโลหะ แม้จะสูงไม่ถึง 5 ฟุต แต่ดวอร์ฟก็มีร่างใหญ่กระทัดรัดมีน้ำหนักพอ ๆ กับมนุษย์ที่สูงมากกว่า 2 ฟุต ความกล้าหาญและความทนทานยังทำให้สูสีกับเผ่าอื่น ๆ ที่ตัวใหญ่กว่า

ผิวของชาวดวอร์ฟมีหลากสีจากน้ำตาลเข้มถึงสีออกขาว แต่ส่วนใหญ่จะเป็นสีน้ำตาลอ่อนหรือสีแทนเข้ม เหมือนสีของพื้นโลก ผมยาวไม่ตบแต่ง มักจะสีดำ เทา หรือน้ำตาล ดวอร์ฟผิวสีออกขาวมักจะมีผมแดง ดวอร์ฟชายจะให้ความสำคัญกับหนวดเครามากและจะดูแลอย่างระมัดระวัง

### ความจำดี ความแค้นก็จำได้ดี

ดวอร์ฟสามารถอยู่ได้ถึง 400 ปี เพราะฉะนั้นดวอร์ฟสูงอายุจึงผ่านโลกมาอย่างโชกโชน ตัวอย่างเช่น ดวอร์ฟชราบางคนที่อยู่ในช่วงวิหารเฟลบาร์ (Citadel Felbarr) สามารถจะจำเรื่องราวย้อนไปถึง 3 ศตวรรษ เรื่องราวเมื่อตอนที่อ็อคบุคยึดป้อมปราการและขับไล่พวกเขาออกไปเป็นคนพลัดถิ่นเป็นเวลานานถึง 250 ปี อายุที่ยืนยาวนี้ทำให้มุมมองของพวกเขาต่อโลกมีหลากหลาย เป็นสิ่งที่เผ่าพันธุ์ที่มีช่วงอายุสั้นขาดไป

ดวอร์ฟเป็นคนมั่นคงและอดทนเหมือนภูเขาที่พวกเขารัก ใช้ชีวิตอย่างเรียบง่ายและสม่ำเสมอ พวกเขาเคารพประเพณีของเผ่าที่นับถือกันมาตั้งแต่เริ่มก่อตั้งชุมชนตั้งแต่สมัยที่โลกยังเยาว์ และไม่ละทิ้งประเพณีง่าย ๆ ส่วนหนึ่งของประเพณีคือการอุทิศตนให้กับเทพเจ้าของชาวดวอร์ฟ ผู้ปลูกฝังความเป็นคนทำงานอุตสาหะ ทักษะในการต่อสู้ และการอุทิศตนแก่โรงหลอมเหล็ก

ดวอร์ฟเป็นคนมุ่งมั่นและซื่อสัตย์ ทำตามคำพูดและเฉียบขาดในสงคราม บางทีก็มากไปจนเป็นความดื้อรั้น ดวอร์ฟส่วนใหญ่มียึดมั่นกับความยุติธรรมอย่างมาก ถ้าใครทำให้เจ็บใจจะจำไม่ลืม ทำร้ายดวอร์ฟคนหนึ่งเท่ากับทำกับทั้งเผ่า จึงเป็นเรื่องปกติที่ดวอร์ฟคนหนึ่งพยายามแก้แค้นแต่กลับเป็นสงครามใหญ่โตโดยคนทั้งเผ่า

### เผ่าและอาณาจักร

อาณาจักรดวอร์ฟอยู่ลึกเข้าไปในภูเขาเป็นที่ที่จะทำเหมืองขุดหาอัญมณีและแร่โลหะเพื่อนำมาทำเป็นของล้ำค่า พวกเขาชอบความสวยงามและศิลปะของโลหะมีค่าและเครื่องประดับ และกับบางคนความรักนี้ก่อตัวเป็นความโลภ สิ่งล้ำค่าใดที่หาไม่ได้จากการขุดภูเขาก็จะต้องได้มาจากการค้าขาย พวกเขาไม่ชอบเรือดังนั้นก็มักจะมีมนุษย์และฮาล์ฟลิ่งเป็นคนจัดการการค้าทางน้ำให้ คนเผ่าอื่นที่เชื่อถือได้จะได้รับการต้อนรับอย่างดีในบ้านของดวอร์ฟ บางทีก็ดีจนเกินไป

หน่วยสังคมหลักของดวอร์ฟคือเผ่า และพวกเขาให้คุณค่าแก่เผ่ามาก แม้จะอยู่ห่างจากอาณาจักรแต่พวกเขาจะรักษาอัตลักษณ์ของเผ่าของตนไว้อย่างเหนียวแน่น ให้เกียรติเผ่าอื่น และจะเอ่ยถึงชื่อของบรรพบุรุษในการสาบานและสาปแช่ง การโดนเนรเทศจากเผ่าถือเป็นชะตากรรมอันหนักหนาสำหรับดวอร์ฟ

ในด้านอื่น ดวอร์ฟถือเป็นช่างฝีมือโดยเฉพาะงานด้านอาวุธ เกราะ และเครื่องประดับ บางคนเป็นทหารรับจ้างหรือบอดี้การ์ดที่ถือว่ามีความสามารถและความซื่อสัตย์อย่างมาก

### เทพเจ้า ทอง และเผ่า

ดวอร์ฟที่เลือกชีวิตการผจญภัยอาจจะมีแรงบันดาลใจจากสมบัติ จากตัวทรัพย์สินเอง จากเหตุผลเฉพาะตัวหรือแม้แต่ความต้องการช่วยผู้อื่น บางคนอาจจะถูกผลักดันโดยคำสั่งหรือโดยเทพดลใจไม่ว่าจะมาบอกตรง ๆ หรือเพื่อความรุ่งโรจน์ของเทพเจ้าที่นับถือ เผ่าและบรรพบุรุษก็เป็นตัวกระตุ้นที่สำคัญ บางคนอาจจะหาทางที่จะกอบกู้ศักดิ์ศรีของเผ่า แก้แค้นคนที่ทำไม่ดีแก่เพื่อนพ้องหรือเพื่อให้ได้กลับสู่เผ่าหลังจากโดนเนรเทศ หรืออาจจะกำลังค้นหาขวานที่เคยเป็นของบรรพบุรุษที่หายไปในสงครามเมื่อหลายศตวรรษก่อน

> **นานกว่าจะเชื่อใจ**
>
> ดวอร์ฟอยู่ร่วมกับเผ่าพันธุ์อื่นได้ดี "ความแตกต่างระหว่างคนรู้จักกับเพื่อนก็แค่เวลาไม่กี่ร้อยปีเอง" เป็นคำพูดที่มักจะได้ยิน แสดงให้เห็นว่ายากแค่ไหนที่ดวอร์ฟจะเป็นเพื่อนกับใครหรือทำให้ดวอร์ฟเชื่อใจได้
>
> เอลฟ์ "มันไม่ฉลาดเลยที่จะพึ่งเอลฟ์ บอกไม่ได้เลยว่าเอลฟ์จะทำอะไรต่อไป เมื่อค้อนไปกระทบหัวของออร์ค อาจจะเริ่มร้องเพลงพร้อมกับชักดาบออกมา พวกมันขี้เล่นและเปลี่ยนใจง่าย มีสองอย่างที่จะพูดได้ถึงพวกนี้: พวกเอลฟ์มีช่างตีเหล็กไม่มากนัก แต่ช่างฝีมือของพวกเขาทำงานได้ดีมาก และเมื่อออร์คหรือก็อบลินไหลลงมาจากภูเขา มันจะดีมากถ้ามีเอลฟ์อยู่กับเจ้าด้วยแค่อาจจะไม่ดีเท่าดวอร์ฟ แต่ไม่ต้องสงสัยเลยว่าพวกนั้นเกลียดออร์คมากเท่ากับพวกเรา”
>
> ฮาล์ฟลิ่ง "แน่นอน พวกนั้นครื้นเครงดี แต่ชีให้ข้าเห็นหน่อยว่ามีฮีโร่ฮาล์ฟลิ่ง อาณาจักร กองทัพเกรียงไกร ไม่งั้นก็สมบัติที่สร้างขึ้นจากมือของพวกฮาล์ฟลิ่ง ไม่มีเลย แล้วแบบนี้จะไปจริงจังอะไรได้"
>
> มนุษย์ "เจ้าใช้เวลาทำความรู้จักกับมนุษย์ แล้วเผลอประเดี๋ยวเดียวเขาก็ตายไปแล้ว ถ้าโชคดีพวกเขาก็จะมีลูกมีเต้า มีลูกสาวหรือหลานสาว บางทีก็มีจิตใจดีเหมือนเธอ นั่นเป็นเวลาที่เจ้าจะมีเพื่อนเป็นมนุษย์ และก็มองพวกเขาจากไป พวกเขาจะออกไปผจญภัยตามหาสิ่งที่ต้องการ อาจจะไปลุยกับฝูงมังกรหรือชิงบัลลังก์อาณาจักร เจ้าต้องชื่นชมความมุ่งมั่นตั้งใจของพวกเขา แม้ว่ามันมักจะทำให้พวกเขาเจอแต่ปัญหาก็เถอะ"

### ชื่อของดวอร์ฟ

ดวอร์ฟจะได้ชื่อจากผู้อาวุโสในเผ่าเป็นคนตั้งให้ตามประเพณี ชื่อดวอร์ฟจะถูกใช้และใช้ซ้ำตกทอดกันมาในแต่ละรุ่น ชื่อเป็นสมบัติของเผ่าไม่ได้เป็นของบุคคล ดวอร์ฟที่ทำตัวไม่ดีหรือนำความเสื่อมเสียมาให้เผ่าจะถูกตัดชื่อทิ้งและห้ามนำชื่อนั้นมาใช้อีก

ชื่อชาย: อาดริก, อัลเบริช, บาเอิร์น, บาร์เรนด์, บร็อทเตอร์, บรูเอนอร์, ดาอิน, ดาร์แรค, เดลก์, เอเบอร์ก, เออินคิล, ฟาร์กริม, ฟลินท์, การ์เดน, ฮาร์เบ็ค, คิลแดร็ค, มอร์แกรน, ออร์สิค, ออสคาร์, แรงกริม, รูริค, ทาคลิน, โธราดิน, ธอริน, ทอร์เด็ก, เทราบอน, ทราวอค, อลัฟการ์, เว็ต, วอนดัล

ชื่อหญิง: แอมเบอร์, อาร์ทิน, อูดิล, บาร์ดริน, แดกนาล, ไดซ่า, เอลเดธ, ฟาลครุน, ฟิเนลเลน, กุนโลดา, เกอร์ดิส, เฮลจา, ลิน, เคธรา, คริสทริด, อิลเด, ลิฟทราซา, มาร์เดร็ด, ริสวิน, เซน, ทอเบรา, ท็อกกา, วิสทรา

ชื่อเผ่า: บัลเดิร์ก, แบ็ทเทิลแฮมเมอร์, บราวนันวิล, แดนคิล, ไฟเออร์ฟอร์จ, ฟรอสเบียร์ด, โกรุน, โฮลเดอร์เฮก, ไอรอนฟิส, โลเดอร์, ลุทเกอร์, รุมนาไฮม์, สตราเคล์น, ทอร์รุน, อุนการ์ต

### คุณลักษณะของดวอร์ฟ

ดวอร์ฟของคุณมีความสามารถติดตัวหลายอย่างมาตั้งแต่เกิดและได้จากการฝึกฝนในเผ่า

**คะแนนความสามารถเพิ่ม** คะแนนความอึด [Constitution] เพิ่มขึ้น 2 คะแนน

**อายุ** ดวอร์ฟโตเป็นผู้ใหญ่ในอัตราเดียวกับมนุษย์ แต่ก็ถือเป็นวัยรุ่นจนกระทั่งอายุ 50 ปี โดยเฉลี่ยแล้วพวกเขามีชีวิตอยู่ได้ราว 350 ปี

**ขนาด** ดวอร์ฟมีความสูงระหว่าง 4 - 5 ฟุต น้ำหนักเฉลี่ย 150 ปอนด์ เป็นสิ่งมีชีวิตขนาดกลาง (Medium)

**ความเร็ว** ความเร็วในการเคลื่อนที่ของคุณคือ 25 ฟุต ความเร็วจะไม่ลดแม้จะใส่ชุดเกราะหนัก

**ดาร์กวิชัน** เพราะต้องอาศัยอยู่ใต้ดิน คุณมีการมองเห็นในที่มืดและที่แสงน้อย คุณสามารถมองเห็นได้ในที่แสงน้อยภายในระยะ 60 ฟุต มองเห็นเหมือนอยู่ในที่แสดงปกติ และมองในที่มืดเหมือนมองในที่แสงน้อย คุณไม่สามารถแยกสีได้ในความมืด มองเห็นได้เป็นแค่เฉดสีเทา

**ความทนทานแบบชาวดวอร์ฟ** คุณจะได้ทอยแอดแวนเทจ (advantage: ทอย d20 2 ลูก เอาแต้มมากสุด) เมื่อต้องทอยป้องกัน (saving throw) เวลาถูกพิษ และคุณจะมีความต้านทานพิษ (resistance: ลดความเสียหายครึ่งหนึ่ง) (อธิบายในบทที่ 9 "การต่อสู้")

**การฝึกฝนการต่อสู้แบบดวอร์ฟ** คุณมีความเชี่ยวชาญการใช้ขวานศึก [battleaxe], ขวานมือ [handaxe], ค้อนเบา [light hammer] และค้อนศึก [warhammer]

**ความเชี่ยวชาญด้านเครื่องมือ** คุณมีความเชี่ยวชาญเกี่ยวกับเครื่องมือช่างศิลป์ตามที่คุณเลือก เครื่องมือตีเหล็ก เครื่องมือทำเบียร์ หรือเครื่องมือแกะสลักหิน

**ผู้รอบรู้ด้านงานหิน** เมื่อใดก็ตามที่ต้องทดสอบความรู้ทางประวัติศาสตร์ [Intelligence (History) check] ที่เกี่ยวกับต้นกำเนิดของงานหิน คุณถือได้ว่ามีความเชี่ยวชาญในทักษะด้านประวัติศาสตร์และเพิ่มค่าโบนัสความชำนาญเป็น 2 เท่าในการเช็คได้แทนที่จะใช้โบนัสความชำนาญปกติ

**ภาษา** คุณสามารถพูด อ่าน และเขียนภาษากลาง [Common] และดาร์ฟวิช [Darvish] ซึ่งเป็นภาษาที่มีเสียงตัวควบกล้ำชัดและออกเสียอยู่ในคอ ลักษณะแบบนี้ปรากฏในเวลาที่ดวอร์ฟพูดในภาษาอื่นด้วย

**เผ่าย่อย** ดวอร์ฟมีเผ่าย่อย 2 เผ่าในโลกของ D&D คือดวอร์ฟเชิงเขา [Hill dwarves] และดวอร์ฟภูเขา [Mountain dwarves] เลือกได้จากสองเผ่านี้

> ดูเออการ์
>
> ในเมืองใต้โลกที่ชื่ออันเดอร์ดาร์กมีดูเออการ์อาศัยอยู่ หรือเรียกว่าดวอร์ฟเทา หลังจากหลายศตวรรษที่ถูกจับและทรมานโดยพวกมายด์เฟลเยอร์ [mind flayers] พวกเขาก็ได้มีความสามารถทางเวทมนต์เกิดขึ้น เป็นความสามารถในการ [ล่องหน](./appendice-a-condition.md#invisible) และขยายขนาดให้ใหญ่ได้ชั่วคราว

### ดวอร์ฟเชิงเขา (Hill Dwarf)

เมื่อเป็นดวอร์ฟเชิงเขา [ฮิลดวอร์ฟ] คุณจะมีประสาทสัมผัสที่เฉียบคม มีภาวะหยั่งรู้ลึก และมีความระมัดระวังตัวสูง ดวอร์ฟทองคำของเฟรูนที่อยู่ในอาณาจักรอันยิ่งใหญ่ทางใต้คือดวอร์ฟเชิงเขา เหมือนกับเหล่าผู้ถูกเนรเทศเนย์ดาร์และชาวคลาร์แห่งครินในจักรวาลดรากอนแลนซ์

**คะแนนความสามารถเพิ่ม** คะแนนความหยั่งรู้ [Wisdom] ของคุณเพิ่มขึ้น 1

**ความอึดแบบดวอร์ฟ.** ฮิตพอยต์สูงสุดเพิ่มขึ้น 1 แต้มและจะเพิ่ม 1 แต้มทุก ๆ เลเวล

### ดวอร์ฟภูเขา (Mountain Dwarf)

เมื่อเป็นดวอร์ฟภูเขา คุณจะแข็งแรงและอึดเพื่อให้ใช้ชีวิตอยู่ในในสภาพพื้นที่ที่มีอุปสรรค คุณจะสูงกว่าดวอร์ฟทั่วไปและผิวสีอ่อนกว่า พวกดวอร์ฟโล่ห์แห่งตอนเหนือของเฟรูน เช่นเดียวกับที่ปกครองเผ่าไฮลาร์และเผ่าเดวาในดรากอนแลนซ์ทั้งหมดเป็นดวอร์ฟภูเขา

**คะแนนความสามารถเพิ่ม** คะแนนความแข็งแกร่ง [Strength] เพิ่มขึ้น 2

**การฝึกฝนด้านเกราะของดวอร์ฟ** คุณมีความเชี่ยวชาญในการใช้เกาะอ่อนและเกราะขนาดกลาง (light and medium armor)
