---
layout: default
---
## <a name="half-orc">ฮาล์ฟอ็อค Half-Orc</a>

> หัวหน้าเผ่าเมอเรนปลุกตัวเองให้ตื่นจากที่นอนขนนุ่มและบรรดาผู้หญิงของเขา ดึงเกราะห่วงเหล็กขึ้นมาสวมใส่บนลำตัวที่แน่นไปด้วยกล้ามเนื้อ เขามักจะตื่นก่อนนักรบของเขาเสมอ เพราะเขามีเลือดมนุษย์ผสมอยู่เข้มข้นในตัว และเขาพบว่าแสงตะวันไม่ได้รบกวนเขามากเท่าคนอื่น ๆ ในเผ่า ในหมู่เผ่าบลัดดี้สคัล นักรบจะถูกตัดสินกันจากความแข็งแกร่ง ความกล้าบ้าบิ่น และภูมิปัญญา บรรพบุรุษมนุษย์ในตัวเขาไม่ได้เป็นปัญหาต่อการเป็นนักรบแต่อย่างใด ยังมีความแข็งแกร่ง ทนทาน และกระหายเลือดเหมือนเช่นพี่น้องเลือดแท้ในเผ่า ฮาล์ฟอ็อคที่อ่อนแอกว่าคนอื่น ๆ มักจะอยู่ได้ไม่นานในสังคมบลัดดี้สกัล หรือในเผ่าอ็อคอื่น แต่มันมักจะจริงที่ความเป็นมนุษย์ในสายเลือดนั้นทำให้เป็นนักรบที่เป็นส่วนผสมกันของความเจ้าเล่ห์ ความทะเยอทะยาน และความมีวินัย อย่างที่เมอเรนมี เขาเป็นหัวหน้าของเผ่าที่รวบรวมหอกได้ถึงสองพันเล่ม เป็นหัวหน้าเผ่าที่แข็งแกร่งที่สุดในธาร์
>
> — ริชาร์ด เบเกอร์ Richard Baker, ซอร์ดเมจ Swordmage

ไม่ว่าจะรวมตัวกันภายใต้การนำของวอร์ล็อคผู้ทรงอำนาจ หรือสู้กันจนแตกหักหลายปี ชุมชนอ็อคกับมนุษย์บางคราวก็ผนึกกำลังกันเป็นพันธมิตร เมื่อการร่วมมือเป็นพันธมิตรกันถูกผนึกตราด้วยการแต่งงาน ฮาร์ฟอ็อคก็เกิดขึ้น บางคนก็ไต่เต้าขึ้นไปจนเป็นผู้นำที่น่าภูมิใจในเผ่าอ็อค บ้างก็ออกท่องโลกเพื่อพิสูจน์คุณค่าของตน หลายคนกลายมาเป็นนักผจญภัย สร้างความสำเร็จเป็นเกียรติประวัติ

### รอยแผลเป็นและความแข็งแกร่ง Scarred and Strong

ฮาล์ฟอ็อคแสดงให้เห็นถึงการผสานรวมกันระหว่างลักษณะของอ็อคและมนุษย์ รูปลักษณ์ของพวกเขาแตกต่างหลากหลาย ผิวสีออกเทาและฟันที่ยื่นออกมาเป็นลักษณะเด่นที่ชัดเจน ฮาล์ฟอ็อคจะสูงระหว่าง 5 ถึง 7 ฟุต หนักราว 180 ถึง 250 ปอนด์

อ็อคจะนับถือรอยแผลเป็นจากการรบเป็นสัญลักษณ์ที่น่าภาคภูมิใจและจะตบแต่งรอยแผลเป็นเหมือนเป็นสิ่งสวยงาม แต่แผลเป็นแบบอื่น เป็นเครื่องหมายตีตราอ็อคหรือฮาล์ฟอ็อคว่าเคยเป็นนักโทษหรือถูกเนรเทศ ฮาล์ฟอ็อคคนใดที่อาศัยอยู่ในหมู่อ็อค ไม่ว่าแผลเป็นจะได้มายังไง ก็จะนับว่าเป็นความทรงจำในอดีตที่น่าจดจำ

### สัญลักษณ์แห่งกรูมส์ The Mark of Gruumsh

เทพตาเดียว กรูมส์ (Gruumsh) เจ้าแห่งสงครามและความพิโรธได้สร้างอ็อคพวกแรกขึ้นมา และแม้ว่าอ็อคเหล่านั้นจะเลิกนับถือไปแล้ว ความแข็งแกร่งและความอดทนที่ได้รับพรมาก็ยังคงอยู่ เช่นเดียวกับฮาล์ฟอ็อค บางคนได้ยินเสียงกระซิบของกรูมส์ในความฝัน เรียกให้พวกเขาปลดปล่อยความบ้าคลั่งที่ซ่อนอยู่ตัวตัวออกมา บางคนรับรู้ถึงความปิติยินดีของกรูมส์เมื่อพวกเขาเข้าต่อสู้ตะลุมบอนกับศัตรู บ้างก็ร่วมกับความบ้าเลือดนั้น บ้างเกิดความกลัวและหนีห่าง

นอกเหนือจากความบ้าคลั่งของกรูมส์แล้ว ฮาล์ฟอ็อคยังรับรู้อารมณ์ได้อย่างรุนแรง ความบ้าคลั่งไม่ได้แค่ทำให้ชีพจรเต้นเร็วขึ้น แต่ยังทำให้ร่างกายร้อนเป็นไฟ การดูถูกเหยียดหยามทิ่มแทงเหมือนกรดกัด และความโศกเศร้าทำให้ความแข็งแกร่งเหือดหาย แต่พวกเขาหัวเราะดังสนั่นและจริงใจ มีความสุขกับเรื่องง่าย ๆ เช่นการกิน การดื่ม เล่นมวยปล้ำ ตีกลอง และเต้นรำแบบชนเผ่า แค่นี้ก็ทำให้พวกเขามีความสุขได้ พวกเขามักจะโมโหง่ายและหน้าตาบึ้งตึง มักจะลุยก่อนแล้วค่อยคุยทีหลัง และเมื่อพวกเขาตกหลุมรักพวกเขาจะโดดเข้าไปแสดงความรักทันที

### ชื่อของฮาล์ฟอ็อค Half-Orc Names

ฮาล์ฟอ็อคมักจะได้ชื่อที่เหมาะกับวัฒนธรรมที่พวกเขาถูกเลี้ยงดูมา ฮาล์ฟอ็อคที่ต้องการจะเข้ากับสังคมมนุษย์อาจจะใช้ชื่อแบบมนุษย์ บางคนที่เคยใช้ชื่อมนุษย์ก็เปลี่ยนมาใช้ชื่ออ็อคเพราะทำให้ดูน่าเกรงขาม

ชื่ออ็อคชาย: เดนช์, เฟง, เกล, เฮง, โฮล์ก, อิมช์, เคธ, ครัชค์, เมอเรน, รอนท์, ชัมพ์, ธอคค์

ชื่ออ็อคหญิง: แบ็คกี, อีเมน, เอ็นกอง, คานชิฟ, เมอีฟ, นีกา, โอวัค, โอนกา, เชาธาร์, ซูธา, โวลา, โวเลน, เยเวลดา

### คุณลักษณธของฮาล์ฟอ็อค Half-Orc Traits

ตัวละครฮาล์ฟอ็อคของคุณจะมีคุณลักษณะ (trait) ที่ได้มาจากบรรพบุรุษอ็อค

คะแนนความสามารถเพิ่มขึ้น คะแนนความแข็งแกร่ง (Strength) เพิ่มขึ้น 2 และคะแนนความอดทน (Constitution) เพิ่มขึ้น 1

อายุ ฮาล์ฟอ็อคจะโตเป็นผู้ใหญ่เร็วกว่ามนุษย์ จะเข้าสู่วัยผู้ใหญ่เมื่ออายุ 14 จะโตอย่างรวดเร็วและมีอายุอยู่ได้เกิน 75 ปี

ขนาด ฮาลฟ์อ็อคจะมีขนาดตัวใหญ่และหนากว่ามนุษย์ และสูงระหว่าง 5 - 6 ฟุต เป็นสิ่งมีชีวิตขนาดกลาง (Medium)

ความเร็ว ความเร็วในการเดินปกติอยู่ที่ 30 ฟุต

ดาร์กวิชัน ต้องขอบคุณเลือดอ็อคในตัวคุณ คุณมีการมองเห็นที่ยอดเยี่ยมในความมืดและภาวะแสงน้อย คุณสามารถมองเห็นในที่แสงน้อย (dim light) ในระยะ 60 ฟุตรอบตัวคุณเหมือนคุณมองเห็นในที่แสงปกติ และในความมืดสนิท (darkness) คุณจะมองเห็นเหมือนอยู่ในที่แสงน้อย คุณไม่สามารถแยกแยะสีได้ในความมืดสนิท ได้แค่เป็นระดับสีเทา

ข่มขู่เก่ง คุณมีความเชี่ยวชาญในทักษะการข่มขู่ (Intimidation skill)

ความอดทนไร้ขีดจำกัด เมื่อคุณเลือดลดจนเหลือ 0 แต่ไม่ได้ถูกฆ่าทันที คุณจะได้ HP เป็น 1 แทน คุณจะไม่สามารถใช้ความสามารถ (feature) นี้ได้อีกจนกว่าจะได้พักยาว (long rest)

โจมตีแบบสัตว์ป่า เมื่อคุณทอยได้คริติคัลในการทอยโจมตีด้วยอาวุธระยะประชิดตัว คุณสามารถทอยความเสียหายเพิ่มได้อีก 1 ลูก 1 ครั้ง และเพิ่มเป็นความเสียหายพิเศษในการโจมตี

ภาษา คุณสามารถพูด อ่าน และเขียนภาษาคอมมอนและภาษาอ็อค ภาษาอ็อคจะกระด้าง มีเสียงงึมงัม ไม่มีตัวอักษรเป็นของตัวเองโดยจะใช้ตัวเขียนของภาษาดวาฟวิช