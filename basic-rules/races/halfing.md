---
layout: book
menu: menu-basic-rules
title: ฮาล์ฟลิ่ง
---
## <a name="halfling">ฮาล์ฟลิ่ง</a>

> ฮาล์ฟลิ่งเรกิส เป็นฮาล์ฟลิ่งคนเดียวในรัศมีร้อยไมล์ ผสานมือกันรองหัวไว้แล้วเอนนอนไปบนต้นไม้ล้มที่มีมอสขึ้นหนานุ่ม เรกิสตัวเตี้ย แม้จะตามมาตรฐานของเผ่าพันธุ์ที่ตัวเล็กของเขา ผมหยิกสีน้ำตาลบนร่างที่สูงไม่ถึง 3 ฟุต แต่พุงของเขาก็ใหญ่หนาจากความชื่นชอบอาหารโอชะตามโอกาสจะอำนวย กิ่งไม้คดเคี้ยวที่ใช้เป็นคันเบ็ดพาดอยู่เหนือลำตัวโดยเอาหัวแม่เท้าทั้งสองหนีบไว้ เบ็ดหย่อนลงในทะเลสาปอันเงียบสงบ น้ำใสสะท้อนดั่งกระจกแห่งเมียร์ดูอัลดอน
>
> — อาร์.เอ. ซัลวาทอร์, เดอะ คริสตัลชาร์ด (The Crystal Shard)

ความเป็นอยู่อย่างสบายเป็นเป้าหมายหลักของชีวิตฮาล์ฟลิ่ง บนดินแดนที่สงบและสันติ ห่างไกลจากมอนสเตอร์บ้าคลั่งและการรบพุ่ง กองไฟสว่างไสวและอาหารชั้นเลิศ เครื่องดื่มรสนุ่มและการสนทนาที่ครื้นเครง แม้ฮาล์ฟลิ่งบางคนจะใช้ชีวิตอยู่แต่ในชุมชนชนบททำเกษตร บางกลุ่มก็ออกเดินทางเร่ร่อนไปเรื่อย ถูกล่อด้วยถนนทอดยาวสุดขอบฟ้าออกเดินทางค้นหาสิ่งมหัศจรรย์ ผู้คนและสถานที่แปลกใหม่ แม้จะเป็นนักเดินทางเช่นนั้นแต่ก็ยังชอบความสงบสุข อาหาร ความอบอุ่นและบ้าน แม้ว่าบ้านจะเป็นรถลากที่เคลื่อนที่ไปบนถนนดินขรุขระหรือแพที่ลอยไปตามกระแสน้ำ

### ตัวเล็กและเป็นนักปฏิบัติ

ฮาล์ฟลิ่งตัวเล็กเอาตัวรอดในโลกที่มีแต่สิ่งมีชีวิตตัวใหญ่กว่าด้วยการหลบเลี่ยงหรือหลีกหนีการเผชิญหน้า ความสูงเมื่อยืนประมาณ 3 ฟุต พวกเขาดูไม่มีพิษภัยและนั่นทำให้อยู่รอดมาได้หลายศตวรรษภายใต้เงาของจักรวรรดิ อยู่รอดพ้นสงครามและความขัดแย้งทางการเมือง พวกเขามักจะมีร่างท้วม น้ำหนักระหว่าง 40 - 45 ปอนด์

สีผิวของฮาล์ฟลิ่งอยู่ระหว่างสีแทนจนถึงขาวมีสีเลือดฝาด และผมมักจะเป็นสีน้ำตาลหรือน้ำตาลอ่อนเป็นลอน มีตาสีน้ำตาลหรือสีเฮเซล ผู้ชายไว้จอนยาวแต่มักไม่ไว้เคราแต่ไว้หนวดกัน พวกเขาชอบใส่เสื้อผ้าสบาย ๆ ง่าย ๆ ใส่ทำงานสะดวก และชอบสีสดใส

การเป็นนักปฏิบัติของฮาล์ฟลิ่งไม่ได้แสดงออกทางเสื้อผ้าอย่างเดียว พวกเขามักคิดถึงความต้องการพื้นฐานและชอบความสุขเรียบง่าย และไม่ชอบโอ้อวด แม้แต่ฮาล์ฟลิ่งที่ร่ำรวยก็เก็บสมบัติเอาไว้แต่ในห้องใต้ดินมากกว่าจะนำมาแสดงให้คนอื่นเห็น พวกเขามักจะมุ่งเน้นไปที่การหาทางแก้ไขที่ง่ายที่สุดให้กับทุกปัญหา ไม่ชอบให้อะไรค้างคา

### ใจดีและใฝ่รู้

ฮาล์ฟลิ่งเป็นคนสุภาพและร่าเริ่ง พวกเขาทะนุถนอมสายสัมพันธ์ของครอบครัวและมิตรสหายเช่นเดียวกับความสบายและอบอุ่นในบ้าน มีบ้างที่ฝันถึงทองและความรุ่งโรจน์ แม้แต่นักผจญภัยในหมู่พวกเขาก็ออกผจญภัยด้วยเหตุผลของชุมชน มิตรภาพ อยากไปท่องเที่ยวหรือแค่อยากรู้อยากเห็น พวกเขารักในการค้นพบสิ่งใหม่ ๆ แม้แต่ของพื้น ๆ อย่างอาหารที่ไม่เคยกินหรือเสื้อผ้าที่แปลกตาก็ทำให้ตื่นเต้นได้แล้ว

ฮาล์ฟลิ่งจะอารมณ์อ่อนไหว ขี้สงสารและไม่ชอบที่จะเห็นสิ่งมีชีวิตต้องเจ็บปวด พวกเขาเอื้อเฟื้อเผื่อแผ่ ยินดีที่จะแบ่งปันสิ่งที่มีแม้ในยามยากลำบาก

### ผสมผสานเข้ากับชุมชน

ฮาล์ฟลิ่งสามารถปรับตัวให้เข้ากับชุมชนของมนุษย์ ดวอร์ฟ หรือเอลฟ์ ทำตนเองให้มีคุณค่าและเป็นที่ยอมรับ ด้วยความที่สามารถหลบซ่อนได้เก่งและรอบคอบเสมอเป็นธรรมชาติ สิ่งนี้ช่วยให้ฮาล์ฟลิ่งหลีกเลี่ยงการตกเป็นที่สนใจได้

ฮาล์ฟลิ่งทำงานอย่างขยันขันแข็งกับคนอื่น และพวกเขาซื่อสัตย์กับเพื่อนไม่ว่าจะเป็นฮาล์ฟลิ่งด้วยกันหรือเผ่าพันธุ์อื่น พวกเขาจะแสดงออกถึงความกล้าหาญอย่างน่าประทับใจเมื่อเพื่อน ครอบครัว หรือชุมชนตกอยู่ในอันตราย

### ความสุขแบบชาวบ้าน

ฮาล์ฟลิ่งส่วนใหญ่จะอาศัยอยู่ในชุมชนเล็กที่สงบสุข มีฟาร์มขนาดใหญ่และสวนผลไม้ที่ได้รับการดูแลอย่างดี น้อยมากที่จะสร้างอาณาจักรขนาดใหญ่ของตนเองหรือแม้จะครอบครองที่ดินกว้างเกินกว่าหมู่บ้านที่สงบของพวกเขา ปกติแล้วจะไม่สนใจเรื่องชนชั้นหรือราชวงศ์ แต่จะให้ความสำคัญกับผู้อาวุโสในครอบครัว ครอบครัวเป็นสิ่งที่รักษาประเพณีไว้แม้จักรวรรดิ์จะรุ่งเรืองหรือล่มสลาย

ฮาล์ฟลิ่งมากมายอาศัยอยู่กับเผ่าพันธุ์อื่น การทำงานหนักและซื่อสัตย์ทำให้พวกเขาได้รับรางวัลอย่างสมน้ำสมเนื้อพร้อมด้วยความสะดวกสะบาย ชุมชนฮาล์ฟลิ่งบางกลุ่มถือเอาการเดินทางเป็นวิถีของชีวิต ขับรถลากหรือล่องเรือไปจากที่หนึ่งสู่ที่หนึ่งโดยไม่ได้ลงหลักปักฐานที่ใด

### โอกาสในการท่องโลก

ฮาล์ฟลิ่งมักจะเลือกออกผจญภัยเพื่อป้องกันชุมชนของตน ช่วยเหลือเพื่อน หรือเพื่อการท่องโลก สำหรับพวกเขา การผจญภัยไม่ได้เป็นอาชีพจริงจัง จะถือเป็นโอกาสในการทำสิ่งที่จำเป็นมากกว่า

> สุภาพและคิดบวก
>
> ฮาล์ฟลิ่งพยายามจะเข้ากับทุกคนให้ได้และมักจะพูดแบบอ้อม ๆ ถ้าไม่ชอบใคร
>
> ดวอร์ฟ "ดวอร์ฟเป็นเพื่อนที่ดีนะ และท่านมั่นใจในคำสัตย์ของพวกเขาได้เลย แต่ถ้ายิ้มสักครั้งก็น่าจะดี"
>
> เอลฟ์ "พวกเขาสวยงามมาก! ใบหน้า ดนตรี การวางตัวและทั้งหมด เหมือนว่าพวกเขาก้าวออกมาจากความฝัน แต่ก็บอกไม่ได้ว่ามีอะไรซ่อนอยู่หลังใบหน้ายิ้มแย้มนั่นรึเปล่า ข้าแน่ใจว่าพวกเขามีอะไรแน่"
>
> มนุษย์ "มนุษย์มีอะไรเหมือนพวกเราหลายอย่าง จริงนะ อย่างน้อยบางคนก็เหมือนหละ ต้องออกมาจากปราสาทและป้อมปราการ ไปคุยกับชาวนาและคนเลี้ยงสัตว์ ท่านจะเจอคนดี ๆ จริงใจ ก็ใช่ว่ามีอะไรไม่ดีกับพวกบารอนหรือทหารหรอกนะ ท่านต้องชื่นชมความกล้าหาญ และจากการที่พวกเขามุ่งมันป้องกันบ้านเมืองของเขา พวกเราก็ได้รับการปกป้องเช่นกัน"

### ชื่อของฮาลฟ์ลิ่ง

ฮาล์ฟลิ่งจะมีชื่อ นามสกุล และอาจจะมีชื่อเล่น นามสกุลจริงแล้วมักจะเป็นชื่อเล่นที่เรียกต่อกันมาหลายชั่วคน

ชื่อผู้ชาย: อัลตัน, แอนเดอร์, เคด, คอริน, เอลดอน, เออริช, ฟินนาน, การ์เร็ท, ลินดัล, ไลน์, เมอร์ริค, ไมโล, ออสบอร์น, เพอร์ริน, รีด, รอสโค, เวลบี้

ชื่อผู้หญิง: แอนดรี, บรี, แคลลี่, โคร่า, ยูฟีเมีย, จิลเลี่ยน, คิทรี, ลาวิเนีย, ลินดา, เมอลา, เน็ดด้า, พีล่า, พอร์เทีย, เซราฟีนา, ชีน่า, ไทรม, วานี่, เวอร์น่า

ชื่อสกุล: บุชเกเธอร์, กู๊ดบาเรลล์, กรีนบอทเทิล, ไฮ-ฮิล, ฮิลท็อปเปิล, ลีกัลโล, ทีลีฟ, ธอร์นเกจ, ทอสโคเบิล, อันเดอร์บอจฮ์

### ลักษณะพิเศษของฮาล์ฟลิ่ง (Halfling Traits)

ตัวละครฮาล์ฟลิ่งของคุณมีลักษณะพิเศษร่วมกันในหมู่ฮาล์ฟลิ่ง

คะแนนความสามารถเพิ่ม คะแนนความคล่องแคล่วของคุณจะเพิ่ม 2 แต้ม

อายุ ฮาล์ฟลิ่งจะเข้าสู่วัยผู้ใหญ่เมื่ออายุ 20 และปกติจะอยู่จนอายุ 150 ปี

ขนาด ฮาล์ฟลิ่งสูงเฉลี่ย 3 ฟุต หนักราว 40 ปอนด์ มีขนาดเล็ก (Small)

ระยะเคลื่อนที่ ความเร็วในการเดินของคุณคือ 25 ฟุต

โชคดี เมื่อคุณทอยได้ 1 ในการทอยโจมตี ทอยทดสอบความสามารถ หรือทอยป้องกัน คุณสามารถทอยใหม่ได้และต้องใช้ค่าจากการทอยใหม่นั้น

กล้าหาญ คุณจะได้ทอยป้องกันแบบได้เปรียบ เมื่อต้องป้องกันจากความกลัว (frightened)

ความว่องไวของฮาล์ฟลิ่ง คุณสามารถเคลื่อนที่ผ่านช่องว่างของสิ่งมีชีวิตอื่นที่มีขนาดใหญ่กว่าคุณ

ภาษา คุณสามารถพูด อ่าน และเขียนภาษาคอมมอน (Common) และฮาล์ฟลิ่ง (Halfling) ภาษาฮาล์ฟลิ่งไม่ได้เป็นความลับแต่ชาวฮาล์ฟลิ่งก็ไม่ได้สอนคนอื่นมากนัก พวกเขาเขียนน้อยเลยไม่มีตัวอักษรซับซ้อน อย่างไรก็ตามพวกเขามีภาษาพูดที่ชัดเจนมาก ฮาล์ฟลิ่งทั่วไปจะใช้ภาษาคอมมอนในการสื่อสารกับผู้คนในพื้นที่หรือที่พบเจอตลอดการเดินทางเสมอ

เผ่าพันธุ์ย่อย มีเผ่าพันธุ์ย่อย 2 เผ่า ไลท์ฟุตและสเต๊าท แต่ก็เป็นเหมือนครอบครัวใกล้ชิดมากกว่าจะเป็นเผ่าพันธุ์ย่อย คุณสามารถเลือกใช้ได้

### <a name="lightfoot">ไลท์ฟุต (Lightfoot)</a>

เมื่อเป็นไลท์ฟุตฮาล์ฟลิ่ง คุณสามารถซ่อนตัวโดยไม่ให้สังเกตเห็นได้อย่างง่ายดาย แม้กระทั่งใช้ผู้อื่นเป็นที่กำบังก็ตาม คุณมีแนวโน้มที่จะมีอัธยาศัยดีและเข้ากับผู้อื่นได้ดี ในอาณาจักรที่ถูกลืม ไลท์ฟุตฮาล์ฟลิ่งจะแพร่กระจายไปไกลที่สุดและเป็นพันธุ์ที่พบได้บ่อยที่สุด

ไลท์ฟุตเป็นพวกที่ชอบท่องเที่ยวมากกว่าฮาล์ฟลิ่งทั่วไป และมักจะอาศัยอยู่ร่วมกับเผ่าพันธุ์อื่นหรือใช้ชีวิตแบบชาวเผ่าเร่ร่อน ในโลกของเกรย์ฮอว์ค ฮาล์ฟลิ่งเหล่านี้จะถูกเรียกว่าแฮร์ฟีท (hairfeet) หรือทอลเฟลโลว์ (tallfellows)

คะแนนความสามารถเพิ่ม คะแนนเสน่ห์ (Charisma) จะเพิ่มขึ้น 1 แต้ม

ล่องหนโดยธรรมชาติ คุณสามารถลองพยายามซ่อนตัวได้แค่เพียงคุณอยู่หลังสิ่งมีชีวิตที่ใหญ่กว่าคุณอย่างน้อย 1 ขนาด

### <a name="stout">สเต๊าท (Stout)</a>

ในฐานะสเต๊าทฮาล์ฟลิ่ง คุณจะแข็งแกร่งกว่าฮาล์ฟลิ่งทั่วไปและมีความต้านทานพิษอยู่ระดับหนึ่ง บ้างก็ว่าพวกสเต๊าทมีเลือดของดวอร์ฟอยู่ ในโลกของอาณาจักรที่ถูกลืม ฮาล์ฟลิ่งนี้เรียกว่าสตรองฮาร์ท (stronghearts) และพวกเขามีอยู่มากในตอนใต้

คะแนนความสามารถเพิ่ม คะแนนความอดทน (Constitution) เพิ่มขึ้น 1

ความอึดของสเต๊าท คุณจะได้ทอยป้องกันพิษแบบได้เปรียบ และคุณจะมีความต้านทานความเสียหายด้วยพิษ (poison resistance)