---
layout: book
menu: menu-basic-rules
title: โนม Gnome
---
## <a name="gnome">โนม Gnome</a>

> ร่างผอมบางและเส้นผมเหมือนต้นลินิน ผิวของเขาเป็นสีน้ำตาลวอลนัทและตาของเขาเป็นสีเทอควอยส์เป็นประกาย เบอเกลยืนอยู่ด้วยความสูงแค่ครึ่งเดียวของเอรอนแและต้องปีนขึ้นไปบนเก้าอี้เพื่อจะให้สูงถึงช่องแอบดู เช่นเดียวกับที่อยู่อาศัยทั่วไปในโอเอเบิ้ล ห้องแถวนี้สร้างขึ้นเพื่อให้มนุษย์อาศัยอยู่ และผู้อาศัยที่ตัวเล็กกว่าก็ต้องทำอย่างสุดความสามารถในการอาศัยอยู่ร่วมได้
>
> แต่อย่างน้อยพื้นที่อพาทเมนท์ก็กว้างขวางพอที่จะให้เบอเกลเก็บของต่าง ๆ ของเขาได้อย่างสะดวก ห้องด้านหน้าเป็นห้องทำงาน และมันมีเครื่องไม้เครื่องมือจุกจิกมากมาย ทั้งฆ้อน สิ่ว เลื่อย อุปกรณ์งัดแงะ เลนส์สะท้อนแสง เครื่องมือช่างอัญมณี และขวดบรรจุดผงส่วนประกอบเวทย์มนต์ต่าง ๆ สัตว์เลี้ยงของนักเวทย์เป็นแมวอ้วนสีเทานอนขดอยู่บนหนังสือหนา มันนอนลืมตามองมาทางเอรอนด้วยตาสีเหลืองเรือง และกลับไปนอนหลับต่อ
>
> — ริชาร์ด ลี เบเยอร์ Richard Lee Byers, The Black Bouquet

เสียงกิจกรรมที่วุ่นวายกระจายอยู่ทั้งโถงและส่วนใกล้เคียงที่เหล่าโนมมาชุมนุมกัน บางครั้งมีเสียงดังแทรกขึ้นมา เสียงเฟืองขบกันตรงนั้น เสียงระเบิดตรงโน้น เสียงโห่ร้องด้วยความประหลาดใจหรือเสียงไชโย และโดยเฉพาะเสียงหัวเราะดังก้อง โนมใช้ชีวิตอย่างสนุกสนาน มีความสุขในทุกขณะของการประดิษฐ์ การท่องเที่ยว การสำรวจ งานสร้างสรรค์และการเล่น

### การแสดงออกที่มีชีวิตชีวา Vibrant Expression

พลังและความกระตือรือร้นในการใช้ชีวิตมีอยู่ในทุกนิ้วของร่างเล็กของพวกเขา โนมสูงโดยเฉลี่ย 3 ฟุต และหนักราว 40 ถึง 45 ปอนด์ ใบหน้าผิวแทนหรือน้ำตาลมักจะมีรอยยิ้มเสมอ (ใต้จมูกอันโดดเด่นนั่น) และดวงตาสุกใสเต็มไปด้วยความตื่นเต้น ผมมักจะชี้โด่เด่ไปทุกทิศทางราวกับแสดงให้เห็นถึงความสนใจหลากหลายของโนมต่อสิ่งรอบตัว

บุคลิกของโนมมาจากลักษณะภายนอกของพวกเขา ผู้ชายมักไว้หนวดซึ่งมักจะตัดแต่งอย่างดีตรงข้ามกับผมที่ดูรุงรัง เสื้อผ้าเป็นแบบเรียบ ๆ สีเอิร์ทโทนแต่ก็ตบแต่งอย่างปราณีตด้วยลายปัก ลายนูนหรืออัญมณีที่แวววาว

### ความทุ่มเทที่สนุกสนาน Delighted Dedication

สิ่งที่โนมให้ความสำคัญคือการมีชีวิตชีวาเป็นสิ่งพิเศษ และพวกเขารีดเร้นทุกหยดของความสนุกสนานออกมาจากช่วงชีวิต 3 - 5 ร้อยปีของพวกเขา มนุษย์อาจจะสงสัยว่าไม่เบื่อบ้างเหรอมีอายุยาวนานขนาดนั้น และพวกเอลฟ์ก็ใช้เวลาที่มีไปกับการรักษาความสวยงามของโลกในช่วงอายุที่ยาวนาน แต่โนมดูจะกังวลว่าแม้กับเวลาที่ยาวนานขนาดนั้น พวกเขาก็จะไม่สามารถทำสิ่งต่าง ๆ และได้เห็นสิ่งต่าง ๆ ได้ทั้งหมด

โนมพูดเร็วเหมือนกับว่าพวกเขาไม่สามารถพูดได้เร็วเท่าความคิดได้ แม้ว่าพวกเขาจะพูดแบบพรั่งพรูออกมาแต่ก็ยังเป็นผู้ฟังที่ตั้งใจฟังผู้อื่น และมักจะอุทานด้วยความประหลาดใจและความชื่นชมอยู่ตลอดการสนทนา

แม้ว่าโนมจะชอบมุกตลกทุกรูปแบบ โดยเฉพาะคำความหมายสองนัยและการแกล้งกัน พวกเขาก็มุ่งมั่นตั้งใจกับงานที่จริงจังที่พวกเขาทำ โนมมากมายเป็นช่างกลมากทักษะ เป็นนักเล่นแร่แปรธาตุ เป็นช่างเชื่อมและนักประดิษฐ์ พวกเขายินดีที่จะทำอะไรผิดพลาดและหัวเราะกันสนุกสนานในระหว่างทำงานให้สมบูรณ์ที่สุด เป็นพวกที่กล้าหาญ (บางทีก็บ้าบิ่น) ชอบความเสี่ยงและมีฝันที่ยิ่งใหญ่

### โพรงถ้ำที่สว่างไสว Bright Burrows

โนมมักมีบ้านอยู่ในบริเวณเนินเขาที่มีป่าปกคลุม พวกเขาอยู่ใต้ดินแต่ก็อยู่ตื้นกว่าดวอร์ฟ เพื่อชื่นชมธรรมชาติและขึ้นมาบนพื้นด้านบนเมื่อต้องการ บ้านของพวกเขามักจะซ่อนอยู่อย่างมิดชิดด้วยสิ่งก่อสร้างอันชาญฉลาดและการลวงตาง่าย ๆ แขกที่ได้รับการต้อนรับจะถูกพาเข้าโพรงอันอบอุ่น ส่วนผู้ที่ไม่เป็นที่ต้อนรับมักจะหาโพรงไม่เจอตั้งแต่แรก

โนมที่อาศัยอยู่กับชุมชนมนุษย์มักจะเป็นคนเจียรไนพลอย ช่างยนต์ ปราชญ์ หรือช่างเชื่อม บางครอบครัวของมนุษย์จะรับโนมมาสอนหนังสือ ทำให้ลูกศิษย์ได้ความรู้ที่เข้มข้นและความสนุกสนานอย่างไม่รู้เบื่อ โนมอาจจะเป็นอาจารย์ให้กับคนหลายรุ่นในครอบครัวจากอายุที่ยืนยาวของพวกเขา

> ยินดีอยู่เสมอ ALWAYS APPRECIATIVE
>
> น้อยครั้งมากที่โนมจะเป็นศัตรูหรือคิดร้ายกับใครเว้นแต่ว่าเขาหรือเธอจะถูกให้บาดเจ็บเจียนตาย โนมรู้ว่าเผ่าพันธุ์อื่นส่วนใหญ่จะไม่ค่อยเข้าใจมุกตลกของพวกเขา แต่ยังไงก็ตามพวกเขาก็สนุกสนานเมื่อได้ร่วมคณะเดินทางเหมือนกับที่มักจะมีความสุขกับสิ่งอื่น ๆ ที่พวกเขาตัดสินใจทำ

### ชื่อของโนม Gnome Names

โนมเป็นพวกชอบชื่อมาก และส่วนใหญ่จะมีชื่อกันคนละครึ่งโหลหรือมากกว่านั้น แม่ พ่อ ผู้อาวุโสในเผ่า บรรดาน้าป้าและลุงต่างก็จะตั้งชื่อให้โนมแต่ละคน ยังมีชื่อเล่นที่ได้จากคนอื่น ๆ อีกที่อาจจะใช้อยู่หรือเปลี่ยนไปตามเวลา ชื่อของโนมมักจะต่างกันออกไปตามชื่อของบรรพบุรุษหรือญาติห่าง ๆ บางทีก็คิดกันขึ้นมาใหม่เลย เมื่อต้องพบปะกับมนุษย์และเผ่าอื่นที่ "จู้จี้" เรื่องชื่อ โนมจึงเรียนรู้ที่จะเลือกใช้ชื่อแค่ 3 คือ ชื่อตัว ชื่อเผ่า และชื่อเล่น เลือกจากแต่ละหมวดที่ดูจะสนุกเวลาพูดออกมา

ชื่อชาย: อัลสตัน, อัลวีน, บ็อดดี้น็อค, บรอคค์, เบอร์เกล, ดิมเบิล, เอลดอน, เออกี้, ฟ็องคิน, ฟรุก, เจอโบ, กิมเบิล, กลิม, เจเบ็ดโด, เคลเลน, นัมฟูเดิล, ออริน, รูนดาร์, ซีโบ, ซินดริ, วาร์ริน, เวรน, ซุค

ชื่อหญิง: บิมน็อททิน, บรีนา, คารามิพ, คาร์ลิน, ดอนเนลล่า, ดูวามิล, เอลลา, เอลลี่โจเบล, เอลลี่วิค, ลิลลิ, ลูพม็อททิน, ลอริลล่า, มาร์ดแน็บ, นิสซา, นิกส์, โอดา, ออลา, รอยวิน, ชามิล, ทานา, เวย์ว็อคเค็ท, ซานนา

ชื่อเผ่า: เบเรน, ดาเออเกล, โฟล์คกอ, การ์ริค, แน็คเคิล, เมอร์นิก, นิงเกิล, ราอูนอร์, เชพเพน, ทิมเบอร์ส, ทูเรน

ชื่อเล่น: อะเลสล็อช, แอชฮาร์ธ, แบดเจอร์, โคลค, ดับเบิลล็อค, ฟลิชแบทเทอร์, ฟนิพเปอร์, คู, นิม, วันชู, พ็อค, สปาร์คเคิลเจม, สตัมเบิลดัก

### ออกไปท่องโลกกว้าง Seeing the World

ด้วยความที่ขี้สงสัยและใจเร็ว โนมอาจจะออกผจญภัยด้วยความอยากออกไปท่องโลกหรือเพราะความรักในการสำรวจสิ่งต่าง ๆ ความรักในอัญมณีและไอเท็มสวยงาม โนมบางคนถือเอาการผจญภัยที่อันตรายเป็นหนทางสู่ความร่ำรวย ไม่ว่าอะไรกระตุ้นให้พวกเขาออกผจญภัย โนมใช้ชีวิตแบบนี้ก็เพื่อหาความเพลิดเพลินพอ ๆ กับที่พวกเขาทำกิจกรรมอื่น ๆ ซึ่งบางครั้งก็สร้างความรำคาญให้กับเพื่อนร่วมผจญภัยของพวกเขา

### คุณลักษณะของโนม Gnome Traits

ตัวละครโนมของคุณจะมีลักษณะคล้ายกับโนมอื่น ๆ ทั่วไป

คะแนนความสามารถเพิ่มขึ้น คะแนนความฉลาด (Intelligence) เพิ่มขึ้น 2

อายุ โนมจะเป็นผู้ใหญ่ในอัตราเดียวกับมนุษย์ ส่วนใหญ่จะถือว่าเป็นผู้ใหญ่ตอนที่อายุ 40 พวกเขาอยู่ได้ถึง 350 และเกือบ 500 ปีเลยทีเดียว

ขนาด โนมสูงราว 3 - 4 ฟุต หนักโดยเฉลี่ย 40 ปอนด์ มีขนาดเล็ก (Small)

ความเร็ว ความเร็วการเดินปกติอยู่ที่ 25 ฟุต

ดาร์กวิชัน ความคุ้นเคยในการอาศัยอยู่ใต้ดิน คุณจะมีวิสัยทรรศ์ที่ยอดเยี่ยมในที่มืดและแสงสลัว คุณสามารถมองในที่แสงสลัวในระยะ 60 ฟุตรอบตัวคุณชัดเจนเหมือนอยู่ในที่แสงปกติ และในความมืดคุณจะมองเห็นได้เหมือนอยู่ในที่แสงสลัว คุณจะไม่สามารถแยกแยะสีได้ในความมืด จะเห็นเป็นเฉดสีเทาเท่านั้น

ความเจ้าเล่ห์แบบโนม คุณจะได้ทอยแบบได้เปรียบเมื่อต้องทอยป้องกันเวทย์มนต์ด้วยค่าความฉลาด (Intelligence) ความรอบรู้ (Wisdom) และเสน่ห์ (Charisma)

ภาษา คุณสามารถพูด อ่าน และเขียนภาษาคอมมอน และภาษาโนมิช (Gnomish) ภาษาโนมิชนี้ ซึ่งใช้ตัวเขียนจากภาษาดวาร์วิช มีชื่อเสียงมากในงานเขียนตำราด้านเทคนิคและการจัดหมวดหมู่ความรู้เกี่ยวกับธรรมชาติของโลก

เผ่าพันธุ์ย่อย มีเผ่าพันธุ์ย่อยสองเผ่าของโนมที่พบเห็นได้ในโลกของ D&D คือโนมป่า (forest gnomes) และโนมหิน (rock gnomes) คุณสามารถเลือกใช้ได้

> ดีพโนม DEEP GNOMES
>
> เป็นเผ่าพันธุ์ย่อยที่สามของเหล่าโนม ดีพโนม (หรือ สเวิร์ฟเนบลิน svirfneblin) อาศัยอยู่เป็นชุมชนเล็ก ๆ ในอันเดอร์ดาร์ก ที่ผิดจากพวกดูเออการ์และพวกดราว สเวิร์ฟเนบลินเป็นฝ่ายดีเหมือนญาติของพวกเขาบนพื้นโลก อย่างไรก็ตามความตลกร่าเริงและความมุ่งมั่นก็เหือดหายไปเพราะสภาพแวดล้อมที่กดทับ และความเชี่ยวชาญด้านงานประดิษฐ์ของพวกเขาก็มุ่งเน้นไปที่งานหินเป็นส่วนใหญ่

### โนมป่า Forest Gnome
เมื่อเป็นโนมป่า คุณจะมีความสามารถพิเศษโดยธรรมชาติในการใช้การลวงตา มีความว่องไวและการหลบซ่อนเก่ง ในโลกของ D&D โนมป่าเป็นสิ่งพบได้ยากและลึกลับ พวกเขารวมตัวเป็นกลุ่มซ่อนตัวอยู่ในป่าซิลแวน ใช้การลวงตาและมายากลในการปกปิดตัวตนจากภัยอันตราย หรือซ่อนเส้นทางการหลบหนีหากถูกพบตัว โนมป่ามักจะเป็นมิตรกับชาวป่าฝ่ายดีอื่น ๆ พวกเขาถือว่าเอลฟ์และเหล่าเฟย์ฝ่ายดีเป็นพันธมิตรที่สำคัญ พวกโนมเหล่านี้เป็นเพื่อนกับสัตว์เล็ก ๆ ในป่าและใช้พวกมันเป็นแหล่งข่าวเกี่ยวกับภัยอันตรายที่อาจจะรุกล้ำเข้ามาในเขตแดน

คะแนนความสามารถเพิ่มขึ้น คะแนนความว่องไว (Dexterity) เพิ่มขึ้น 1

นักลวงตาโดยธรรมชาติ คุณจะรู้เวทย์การลวงตาเบื้องต้น (minor illusion cantrip) คะแนนความฉลาด (Intelligence) จะเป็นค่าความสามารถที่ใช้ในการร่ายเวทย์

คุยกับสัตว์เล็กได้ ด้วยเสียงและท่าทาง คุณสามารถสื่อสารง่าย ๆ กับสัตว์ขนาดเล็ก (Small) หรือเล็กกว่าได้ โนมป่าเป็นพวกรักสัตว์และมักจะเลี้ยงกะรอก แบดเจอร์ กระต่าย ตุ่น นกหัวขวานและสัตว์เล็กอื่น ๆ เป็นสัตว์เลี้ยง

### โนมหิน Rock Gnome

เมื่อเป็นโนมหิน คุณจะมีความสามารถในการประดิษฐ์และความแข็งแกร่งเหนือกว่าโนมอื่น โนมส่วนใหญ่ในโลกของ D&D เป็นโนมหิน รวมถึงโนมนักประดิษฐ์ในโลกของดรากอนแลนซ์ด้วย

คะแนนความสามารถเพิ่มขึ้น คะแนนความอดทน (Constitution) เพิ่มขึ้น 1

ตำนานนักประดิษฐ์ (Artificer's Lore) เมื่อคุณต้องทอยทดสอบคะแนนความฉลาด (Intelligence) ด้านประวัติศาสตร์ (History) คุณสามารถบวกค่าโบนัสความชำนาญ (proficiency bonus) เพิ่มเป็น 2 เท่าได้

นักประดิษฐ์ (Tinker) คุณจะมีความเชี่ยวชาญในการใช้เครื่องมือช่าง (เครื่องมือนักประดิษฐ์) เมื่อใช้เครื่องมือนั้น คุณสามารถใช้เวลา 1 ชม. และวัสดุที่มีมูลค่า 10 gp ในการสร้างอุปกรณ์กลไก (Tiny clockwork device) (AC 5, 1 hp) อุปกรณ์จะหยุดทำงานเมื่อผ่านไป 24 ชม. (มิเช่นนั้นคุณต้องใช้เวลา 1 ชม. ในการซ่อมแซมเพื่อให้มันกลับมาทำงานต่อ) หรือเมื่อคุณใช้แอ็คชันในการรื้อมัน คุณสามารถเก็บชิ้นส่วนเพื่อนำมาสร้างใหม่ได้ คุณสามารถมีอุปกรณ์กลไกที่ทำงานพร้อมกันอยู่ได้มากสุด 3 ชิ้น

เมื่อคุณสร้างอุปกรณ์ ให้เลือกจากรายการต่อไปนี้

ของเล่นกลไก ของเล่นนี้จะเป็นตุ๊กตาสัตว์ไขลาน มอนสเตอร์ หรือคน เช่น กบ หนู นก มังกร หรือทหาร เมื่อวางบนพื้นแล้วของเล่นจะเคลื่อนที่ได้ 5 ฟุตในแต่ละตาเดินของคุณในทิศทางแบบสุ่ม มันจะส่งเสียงเหมือนกับชนิดของสัตว์ที่มันเป็น

ไฟแช็ค อุปกรณ์นี้จะสร้างเปลวไฟเล็ก ๆ ซึ่งคุณสามารถใช้ในการจุดเทียน คบไฟ หรือก่อกองไฟได้ การใช้อุปกรณ์นี้ต้องใช้แอ็กชัน

กล่องดนตรี เมื่อเปิดออก กล่องดนตรีนี้จะเล่นเพลงหนึ่งด้วยความดังปานกลาง กล่องจะหยุดเล่นเพลงเมื่อจบเพลงหรือเมื่อมันถูกปิดฝา