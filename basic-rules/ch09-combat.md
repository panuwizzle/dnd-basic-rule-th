---
layout: book
menu: menu-basic-rules
---
# บทที่ 9: การต่อสู้

เสียงดาบกระทบกับโล่ เสียงกรีดร้องอันน่าสยดสยองเมื่อกรงเล็บมหึมาฉีกเกราะ แสงวาบอันเจิดจ้าราวกับลูกบอลเปลวไฟที่ก่อตัวจากคาถาของพ่อมด กลิ่นเลือดที่แหลมคมในอากาศ ตัดผ่านกลิ่นเหม็นของสัตว์ประหลาดที่ชั่วร้าย เสียงคำรามแห่งความโกรธ เสียงตะโกนแห่งชัยชนะ เสียงร้องแห่งความเจ็บปวด การต่อสู้ใน D&D อาจเป็นเรื่องที่วุ่นวาย อันตราย และน่าตื่นเต้น

ส่วนนี้จะมีข้อมูลของกฏที่คุณต้องใช้สำหรับตัวละครของคุณและมอนสเตอร์ในการสู้กัน ไม่ว่าจะเป็นการปะทะสั้น ๆ หรือความขัดแย้งในดันเจี้ยนหรือในสงคราม ตลอดส่วนนี้ กฏจะใช้กับคุณที่เป็นผู้เล่นหรือดันเจี้ยนมาสเตอร์ ดันเจี้ยนมาสเตอร์จะควบคุมมอนสเตอร์และตัวละครที่ไม่ใช่ผู้เล่นทั้งหมดที่เกี่ยวข้องกับการต่อสู้ และผู้เล่นอื่น ๆ ก็จะควบคุมตัวละครของตน "คุณ" จะหมายถึงตัวละครหรือมอนสเตอร์ที่คุณควบคุม

## ลำดับการต่อสู้

การต่อสู้ปกติคือการปะทะกันระหว่างสองฝ่าย การกวัดแกว่งอาวุธกันอลม่าน การขยับหลอกล่อ ปัดป้อง การเคลื่อนไหววุ่นวายและการร่ายเวทย์ เกมจัดการความโกลาหลของการต่อสู้เป็นรอบ (round) และตาเดิน (turn) ในหนึ่งรอบแทนเวลา 6 วินาทีในโลกของเกม ระหว่างรอบแต่ละฝ่ายจะใช้ตาเดินของตน ลำดับของตาเดินจะกำหนดตั้งแต่ก่อนเริ่มการต่อสู้ เมื่อทุก ๆ คนทอยหาลำดับ (initiative: อินนิทิเอทีฟ) เมื่อทุกคนใช้ตาเดินของตนไปแล้ว การต่อสู้จะดำเนินไปรอบต่อไปจนกว่าจะได้ผู้ชนะ

> **การต่อสู้ทีละขั้นตอน**
>
> **1. หาว่ามีใครประหลาดใจหรือไม่** DM จะทำการหาว่ามีใครประหลาดใจกับการเผชิญหน้าหรือไม่
> **2. กำหนดตำแหน่งของทุคน** DM จะกำหนดว่าตัวละครทุกคนและมอนสเตอร์จะอยู่ตรงไหน อาจใช้ลำดับการเดินทางหรือให้ผู้เล่นบอกตำแหน่งของตัวเองในพื้นที่หรือบริเวณอื่น DM จะกำหนดว่ามอนสเตอร์จะอยู่ตรงไหนและห่างจากตัวละครเท่าไร ในทิศทางใด
> **3. ทอยหาลำดับ (roll initiative)** ทุกคนที่เกี่ยวกับการต่อสู้ทอยหาลำดับ นำค่าที่ได้มาเรียงกันจากมากไปน้อยเพื่อกำหนดว่าใครจะโจมตีก่อน
> **4. เล่นในตาของตน** แต่ละคนเล่นตามตาของตัวเองตามลำดับ
> **5. เริ่มรอบใหม่** เมื่อทุกคนเล่นในตาของตัวเองครบแล้ว จะจบรอบ วนไปตามขั้นที่ 4 ใหม่จนการต่อสู้จบลง

### การประหลาดใจ (surprise)

กลุ่มนักผจญภัยลอบเข้าไปในแคมป์ของกองโจร โผล่จากแนวไม้เข้าโจมตีพวกมัน มอนสเตอร์ลูกบาศก์เจลเคลื่อนที่เงียบ ๆ ผ่านทางเดินในดันเจี้ยนโดยที่พวกนักเดินทางไม่รู้ตัว เจ้าลูกบาศก์ก็ครอบนักผจญภัยคนนึงไปเสียแล้ว ในสถานการณ์แบบนี้ ฝ่ายหนึ่งจะประหลาดใจจากการโจมตีของอีกฝ่าย

DM จะเป็นคนกำหนดว่าใครที่จะประหลาดใจ ถ้าไม่มีฝ่ายใดพยายามซ่อนตัวพวกเขาจะเห็นกันและกันโดยอัตโนมัติ ไม่อย่างนั้น DM จะเทียบค่าทอยทดสอบความคล่องแคล่ว [Dexterity (Stealth)] ของใครก็ตามที่พยายามซ่อนตัวกับค่าความรอบรู้ตามธรรมชาติ [passive Wisdom (Perception)] ของสิ่งมีชีวิตแต่ละตัวในกลุ่มฝ่ายตรงข้าม ตัวละครหรือมอนสเตอร์ที่ไม่ผ่านการรับรู้ว่ามีภัยจะประหลาดใจในช่วงเริ่มการต่อสู้

ถ้าคุณประหลาดใจ คุณจะไม่สามารถเคลื่อนที่หรือทำแอ็คชัน (action) ใด ๆ ในตาแรกของการต่อสู้ และคุณจะไม่สามารถทำรีแอ็คชัน (reaction) ใด ๆ ได้จนจบตาเดิน สมาชิกในกลุ่มคนหนึ่งสามารถประหลาดใจได้แม้ว่าคนอื่นจะไม่ประหลาดใจ

### การทอยจัดลำดับต่อสู้ (Initiative)

การทอยจัดลำดับการต่อสู้เป็นการหาลำดับว่าใครจะได้โจมตีก่อนหลัง เมื่อเริ่มการต่อสู้ ทุกคนจะทอยทดสอบความคล่องแคล่ว (Dexterity) เพื่อหาลำดับของตน DM อาจจะทอยครั้งเดียวสำหรับทั้งกลุ่มของมอนสเตอร์ชนิดเดียวกัน ดังนั้นสมาชิกในกลุ่มทุกคนจะโจมตีพร้อมกัน

DM จะจัดลำดับคนที่ทอยทดสอบความคล่องแคล่ว (Dexterity) ได้มากสุดไล่ไปจนถึงคนที่ได้น้อยสุด นี่คือลำดับว่าใครจะเล่นก่อนหลังในแต่ละรอบ ลำดับนี้จะใช้ไปทุกรอบจนจบการต่อสู้

ถ้าได้ค่าเสมอกัน DM จะตัดสินใจเลือกลำดับของคนที่เสมอกันในกลุ่มที่ DM ควบคุม และผู้เล่นก็ตัดสินใจกันเองในกลุ่ม DM สามารถตัดสินใจลำดับของมอนสเตอร์และผู้เล่นที่เสมอกัน หรืออาจจะตัดสินให้ทอยใหม่ระหว่างคนที่เสมอ ใครได้มากกว่าก็เล่นก่อน

### ตาของคุณ

ในตาเดินของคุณ คุณสามารถเคลื่อนที่ (move) ได้ระยะทางมากสุดไม่เกินค่าความเร็วการเคลื่อนที่ของคุณ (speed) และทำแอ็คชั่น (action) ได้ 1 ครั้ง คุณตัดสินใจได้ว่าจะเคลื่อนที่ก่อนหรือทำแอ็คชั่นก่อน ความเร็วของคุณ บางทีเรียกความเร็วการเดิน จะระบุไว้ในคาแรกเตอร์ชีต

แอ็คชั่นปกติส่วนใหญ่ที่คุณจะใช้ได้มีข้อมูลอยู่ในส่วน "แอ็คชั่นในการต่อสู้" คุณลักษณะพิเศษของคลาส (class features) หลายอย่างและความสามารถบางอย่างจะเพิ่มตัวเลือกแอ็คชั่นที่ใช้ได้มากขึ้น

ส่วน "การเคลื่อนที่และตำแหน่ง" จะอธิบายกฏการเคลื่อนที่

คุณอาจจะไม่เคลื่อนที่ ไม่ทำแอ็คชั่น หรือไม่ทำอะไรเลยในตาของคุณก็ได้ ถ้าคุณตัดสินใจไม่ได้ว่าจะทำอะไร ลองทำการ "หลบหลีก" (dodge) หรือ "เตรียมพร้อม" (ready) อย่างที่อธิบายไว้ใน "แอ็คชั่นในการต่อสู้"

#### โบนัสแอ็คชั่น (Bonus Actions)

คุณลักษณะพิเศษของคลาส เวทย์มนต์และความสามารถอื่น ๆ จะทำให้คุณสามารถทำแอ็ตชั่นเพิ่มได้อีกในตาของคุณ เรียกว่าโบนัสแอ็คชั่น คุณสมบัติคันนิ่งแอ็คชั่น (Cunning Action) เป็นตัวอย่าง, ทำให้โร็คใช้โบนัสแอ็คชั่นได้ คุณจะสามารถใช้โบนัสแอ็คชันได้เมื่อคุณมีความสามารถพิเศษ เวทย์มนต์พิเศษ หรือคุณลักษณะอื่นในเกมที่ระบุว่าคุณสามารถทำบางอย่างด้วยโบนัสแอ็คชันได้เท่านั้น ไม่อย่างนั้นคุณจะไม่สามารถใช้โบนัสแอ็คชันได้

คุณจะใช้โบนัสแอ็คชั่นได้ครั้งเดียวในแต่ละตาของคุณ ดังนั้นคุณต้องเลือกว่าจะใช้อะไรหากคุณมีตัวเลือกหลายอย่าง

คุณสามารถเลือกได้ว่าจะใช้โบนัสแอ็คชั่นเมื่อใดในตาของคุณ หากไม่มีกฏระบุไว้ว่าต้องใช้ตอนไหน และอะไรก็ตามที่ขัดขวางคุณให้ใช้ความสามารถก็จะทำให้คุณใช้โบนัสแอ็คชั่นไม่ได้ด้วย

#### กิจกรรมอื่น ๆ ในตาของคุณ

ตาของคุณสามารถมีสิ่งที่ทำได้หลากหลายที่ไม่ต้องใช้การกระทำหรือการเคลื่อนไหวของคุณ

คุณสามารถสื่อสารอย่างไรก็ได้ผ่านคำพูดและท่าทางสั้น ๆ เมื่อคุณถึงตาคุณ

คุณยังสามารถโต้ตอบกับวัตถุหรือคุณลักษณะของสภาพแวดล้อมได้ฟรีระหว่างการเคลื่อนไหวหรือการกระทำของคุณ ตัวอย่างเช่น คุณสามารถเปิดประตูระหว่างที่คุณเคลื่อนที่ขณะที่คุณก้าวไปหาศัตรู หรือคุณอาจชักอาวุธของคุณออกมาโดยเป็นส่วนหนึ่งของการกระทำเดียวกับที่คุณใช้ในการโจมตี

หากคุณต้องการโต้ตอบกับวัตถุชิ้นที่สอง คุณต้องใช้แอ็คชั่นของคุณ ไอเทมเวทมนตร์และวัตถุพิเศษอื่นๆ บางอย่างจำเป็นต้องมีการใช้แอ็คชั่นจึงจะใช้งานได้ ตามที่ระบุไว้ในคำอธิบาย

DM อาจกำหนดให้คุณต้องใช้แอ็คชั่นกับกิจกรรมใด ๆ เหล่านี้เมื่อต้องการการดูแลเป็นพิเศษหรือเมื่อมีสิ่งกีดขวางที่ผิดปกติ ตัวอย่างเช่น DM อาจจะขอให้คุณใช้การกระทำเพื่อเปิดประตูที่ติดอยู่หรือหมุนข้อเหวี่ยงเพื่อลดสะพานชัก

#### รีแอ็คชั่น (Reactions)

ความสามารถพิเศษบางอย่าง เวทย์มนต์และสถานการณ์จะทำให้คุณสามารถใช้แอ็คชั่นพิเศษที่เรียกว่ารีแอ็กชั่น (reaction) รีแอ็คชั่นคือการตอบสนองอย่างฉับพลันต่อเงื่อนไขบางอย่างที่อาจเกิดขึ้นในตาของคุณหรือของคนอื่น การฉวยโอกาสโจมตี (opportunity attack) ที่มีรายละเอียดอธิบายต่อจากนี้เป็นรีแอ็กชั่นปกติที่เกิดขึ้น

เมื่อคุณใช้รีแอ็คชั่น คุณจะไม่สามารถใช้ได้อีกจนกว่าจะวนมาถึงตาของคุณอีกครั้ง ถ้ารีแอ็คชั่นไปขัดขวางตาของสิ่งมีชีวิตอื่น สิ่งมีชีวิตนั้นจะได้เล่นต่อจากรีแอ็คชันทันที

## การเคลื่อนที่และตำแหน่ง (Movement and Position)

ในการต่อสู้ ตัวละครและมอนสเตอร์จะเคลื่อนไหวอยู่ตลอดเวลาและมักใช้การเคลื่อนที่และตำแหน่งเพื่อให้เกิดความได้เปรียบ

ในตาของคุณ คุณสามารถเคลื่อนที่เป็นระยะเท่ากับความเร็วของคุณ คุณสามารถใช้อย่างเต็มที่หรือไม่ใช้เลยก็ได้ในตาของคุณ โดยทำตามกฏต่อไปนี้

คุณสามารถกระโดด ปีนป่าย และว่ายน้ำ การเคลื่อนที่เหล่านี้สามารถนำไปรวมกับการเดินหรือจะใช้ทั้งหมดเลยก็ได้ อย่างไรก็ตามเมื่อคุณเคลื่อนที่ก็จะเป็นการไปลดระยะที่สามารถเคลื่อนที่ได้จนหมดระยะหรือจบการเคลื่อนที่

### แตกการเคลื่อนที่ (Breaking Up Your Move)

คุณสามารถแตกการเคลื่อนที่ในตาของคุณได้โดยเคลื่อนที่ไประยะหนึ่งก่อนและหลังทำแอ็คชั่น ตัวอย่างเช่น ถ้าคุณมีระยะเคลื่อนที่ (speed) 30 ฟุต คุณสามารถเคลื่อนที่ 10 ฟุต ทำแอ็คชั่น และเคลื่อนที่ต่ออีก 20 ฟุตได้

#### การเคลื่อนที่ระหว่างการโจมตี (Moving Between Attacks)

ถ้าคุณทำแอ็คชั่นที่มีการโจมตีด้วยอาวุธมากกว่าหนึ่งครั้ง คุณสามารถแตกการเคลื่อนที่ได้มากยิ่งขึ้นอีกโดยการเคลื่อนที่ระหว่างแอ็คชั่นเหล่านั้น ตัวอย่างเช่น ไฟท์เตอร์ที่สามารถโจมตีได้ 2 ครั้งด้วยคุณสมบัติการโจมตีพิเศษ (Extra Attack feature) และมีระยะเคลื่อนที่ 25 ฟุต สามารถเคลื่อนที่ 10 ฟุต โจมตี เคลื่อนที่อีก 15 ฟุต และโจมตีอีกครั้ง

#### การใช้ความเร็วหลายแบบ (Using Different Speeds)

ถ้าคุณมีความเร็วในหลายแบบ เช่นมีความเร็วในการเดินและความเร็วในการบิน คุณสามารถสลับไปมาระหว่างทั้งสองอย่างได้ เมื่อใดที่คุณสลับ ให้นำระยะที่เคลื่อนที่มาลบออกจากความเร็วใหม่ ผลที่ได้จะกำหนดว่าคุณเคลื่อนที่ไปไกลแค่ไหน ถ้าผลออกมาเป็น 0 หรือน้อยกว่าแสดงว่าคุณจะไม่สามารถใช้ความเร็วใหม่ระหว่างการเคลื่อนที่ในตานี้

ตัวอย่างเช่น ถ้าคุณมีความเร็วการเดิน 30 และมีความเร็วการบิน 60 เพราะมีวิซาร์ดใจดีร่ายเวทย์ให้คุณบินได้ คุณจะสามารถบิน 20 ฟุต ต่อด้วยการเดิน 10 ฟุต และกลับไปบินต่อได้อีก 30 ฟุต

### พื้นที่ทุรกันดาร (Difficult Terrain)

การต่อสู้น้อยครั้งที่จะมีขึ้นในห้องโล่ง ๆ หรือทุ่งกว้างที่ไม่มีสิ่งใดเลย ถ้ำที่เต็มไปด้วยหิน ป่าที่เต็มไปด้วยไม้หนาม บันไดสลับซับซ้อน พื้นที่ในการต่อสู้ส่วนใหญ่จะเป็นพื้นที่ทุรกันดาร

ทุกฟุตของการเคลื่อนที่ในพื้นที่ทุรกันดารจะใช้ระยะเพิ่มขึ้น 1 ฟุต จะใช้กฏนี้แม้จะมีของอยู่หลายอย่างในพื้นที่

เฟอร์นิเจอร์เตี้ย เศษหิน พุ่มไม้ บันไดสูงชัน หิมะ และหนองน้ำตื้นเป็นตัวอย่างของภูมิประเทศที่ยากลำบาก พื้นที่ของสิ่งมีชีวิตอื่น ไม่ว่าจะเป็นศัตรูหรือไม่ ก็นับเป็นภูมิประเทศที่ยากลำบากเช่นกัน

### การหมอบ (Being Prone)

นักสู้ทุกคนล้วนเคยร่วงลงไปนอนที่พื้น ไม่ว่าจะเพราะถูกน็อคลงไปนอนหรือนอนเอง ในเกมนี้ถือว่าเป็นการหมอบ คุณอาจจะหมอบลงเองโดยไม่ต้องใช้ระยะเคลื่อนที่แต่การยืนขึ้นมาจะใช้ความพยายามหน่อย โดยจะเสียครึ่งหนึ่งของความเร็ว ตัวอย่างเช่น ถ้าความเร็วของคุณเป็น 30 คุณต้องใช้ 15 ฟุตในการยืนขึ้นมา คุณจะยืนไม่ได้หากมีความเร็วไม่พอหรือความเร็วเป็น 0

การเคลื่อนที่ขณะหมอบ คุณต้องคลานหรือใช้เวทย์เคลื่อนย้ายตำแหน่ง (teleportation) การเคลื่อนที่ขณะคลานทุกฟุตจะเสียเพิ่มอีก 1 ฟุต การคลานบนพื้นที่ทุรกันดารจะใช้ 3 ฟุต

> การปฏิสัมพันธ์กับสิ่งของรอบตัวคุณ
>
> ด้านล่างเป็นตัวอย่างสิ่งที่คุณทำได้ไปพร้อมกับการเคลื่อนไหวและการใช้แอ็คชั่น:
>
> - ชักหรือเก็บดาบ
> - เปิดหรือปิดประตู
> - หยิบยาออกจากกระเป๋าเป้สะพายหลังของคุณ
> - หยิบขวานที่หล่นลงมา
> - หยิบเครื่องประดับจากโต๊ะ
> - ถอดแหวนออกจากนิ้วของคุณ
> - ยัดอาหารเข้าปาก
> - ปักธงลงดิน
> - หยิบเหรียญสองสามเหรียญจากกระเป๋าเข็มขัดของคุณ
> - ดื่มเอลทั้งหมดในเหยือก
> - โยนคันโยกหรือสวิตช์
> - ดึงคบเพลิงออกจากเชิงเทียน
> - หยิบหนังสือจากชั้นวางที่คุณเอื้อมถึง
> - ดับไฟเล็กๆ
> - สวมหน้ากาก
> - ดึงหมวกคลุมขึ้นและคลุมศีรษะ
> - เอาหูไปแนบประตู
> - เตะก้อนหินเล็กๆ
> - ไขกุญแจเข้าล็อค
> - เคาะพื้นด้วยไม้ยาว 10 ฟุต
> - มอบไอเท็มให้กับตัวละครอื่น

### การเคลื่อนที่รอบสิ่งมีชีวิตอื่น

คุณสามารถเคลื่อนที่ผ่านช่องว่างของสิ่งมีชีวิตที่อยู่ฝ่ายเดียวกับคุณได้ ในทางกลับกัน คุณสามารถเคลื่อนที่ผ่านช่องว่างของฝ่ายตรงข้ามได้ก็ต่อเมื่อสิ่งมีชีวิตนั้นมีขนาดใหญ่กว่าหรือเล็กกว่าคุณ 2 ขนาด จำไว้ด้วยว่าพื้นที่ของสิ่งมีชีวิตอื่นจะมีลักษณะเป็นพื้นที่ทุรกันดารสำหรับคุณ

ไม่ว่าสิ่งมีชีวิตนั้นจะเป็นมิตรหรือศัตรู คุณไม่สามารถจบตาเดินของคุณในพื้นที่ของมันได้

ถ้าคุณออกจากบริเวณที่โจมตีได้ของศัตรูระหว่างที่คุณทำการเคลื่อนที่ คุณกำลังทำให้เกิด "การโจมตีเมื่อโอกาสอำนวย" (opportunity attack) จะมีอธิบายในส่วนนี้ต่อไป

### การบิน

สิ่งมีชีวิตที่บินได้จะมีความสุขกับการเคลื่อนที่ได้มากมาย แต่ก็ต้องระวังอันตรายจากการตกลงมาด้วย ถ้าสิ่งมีชีวิตบินได้ถูกทำให้อยู่ในสภาวะหมอบ (prone) ถูกทำให้ความเร็วเป็น 0 หรือทำให้เคลื่อนที่ไม่ได้ จะทำให้ร่วงตกลงมา ยกเว้นว่ามีความสามารถในการลอยตัวหรือได้รับเวทย์มนต์ช่วยให้ลอยตัวได้ เช่นเวทย์บิน (fly spell)

### ขนาดของสิ่งมีชีวิต

สิ่งมีชีวิตแต่ละประเภทจะใช้พื้นที่แตกต่างกันไป ตารางขนาดและพื้นที่ที่ใช้แสดงให้เห็นว่าขนาดของสิ่งมีชีวิตใช้พื้นที่เท่าไรในการต่อสู้ สิ่งของก็ใช้ขนาดแบบเดียวกัน

**ขนาดและพื้นที่ที่ใช้**

| ขนาด                   | พื้นที่                 |
| ---------------------- | ----------------------- |
| จิ๋ว (Tiny)            | 2 1/2 x 2 1/2 ft.       |
| เล็ก (Small)           | 5 x 5 ft.               |
| กลาง (Medium)          | 5 x 5 ft.               |
| ใหญ่ (Large)           | 10 x 10 ft.             |
| ใหญ่มาก (Huge)         | 15 x 15 ft.             |
| มหึมา (Gargantuan) | 20 x 20 ft. หรือมากกว่า |


#### พื้นที่ (Space)

พื้นที่ของสิ่งมีมีชีวิตคือพื้นที่ในหน่วยฟุตที่สิ่งนั้นควบคุมได้อย่างมีประสิทธิภาพในการต่อสู้ ไม่ได้เป็นการแสดงถึงขนาดร่างกาย สิ่งมีชีวิตขนาดกลาง (Medium) ทั่วไปก็ไม่ได้กว้าง 5 ฟุต แต่มันสามารถควบคุมพื้นที่ขนาดนั้นได้ ถ้าฮ็อบก๊อบลินขนาดกลางยืนในทางเดินขนาดกว้าง 5 ฟุต สิ่งมีชีวิตอื่นจะไม่สามารถผ่านไปได้ เว้นแต่ฮ็อบก๊อบลินจะอนุญาตให้ผ่าน

พื้นที่ของสิ่งมีชีวิตยังสะท้อนถึงพื้นที่ที่สิ่งมีชีวิตต้องการในการต่อสู้ได้อย่างมีประสิทธิภาพ ด้วยเหตุผลนั้น จึงมีการจำกัดจำนวนของสิ่งมีชีวิตที่จะล้อมรอบสิ่งมีชีวิตอื่นในการต่อสู้ สมมติว่าเป็นนักสู้ขนาดกลาง สิ่งมีชีวิต 8 ตัวจะสามารถอยู่ในรัศมี 5 ฟุตรอบ ๆ อีกตัวหนึ่งได้

และเพราะสิ่งมีชีวิตที่ใหญ่กว่านั้นต้องใช้พื้นที่มากขึ้น จึงทำให้พวกมันล้อมรอบสิ่งอื่นได้น้อย ถ้ามีสิ่งมีชีวิตขนาดใหญ่ (Large) ออกันล้อมรอบสิ่งมีชีวิตขนาดกลางหรือเล็ก (Small) จะทำให้ไม่มีพื้นที่สำหรับคนอื่น กลับกันสิ่งมีชีวิตขนาดมหึมา (Gargantuan) มีพื้นที่ให้สิ่งมีชีวิตขนาดกลาง 20 ตัวล้อมรอบได้

#### การสอดตัวเข้าไปในพื้นที่แคบ

สิ่งมีชีวิตสามารถสอดตัวผ่านพื้นที่ที่มีขนาดเล็กกว่าตัวเอง 1 ขนาด เช่น สิ่งมีชีวิตขนาดใหญ่ (Large) สามารถสอดตัวผ่านทางเดินที่กว้างแค่ 5 ฟุตได้ ในขณะที่สอดตัวผ่าน สิ่งมีชีวิตต้องใช้ความเร็วในการเคลื่อนที่เพิ่ม 1 ฟุตในทุก ๆ ระยะที่เคลื่อนที่ และจะติดสถานะเสียเปรียบ (disadvantage) ในการทอยโจมตีและทอยป้องกันด้านความคล่องแคล่ว (Dexterity saving throw) ศัตรูจะทอยโจมตีแบบได้เปรียบ (advantage) เมื่อกำลังอยู่ในที่แคบ

> **กฏเสริม: การเล่นบนตาราง**
> ถ้าคุณเล่นการต่อสู้โดยใช้ตารางและตุ๊กตาย่อส่วนหรือโทเคนอื่น ให้ใช้กฏดังนี้
>
> ตาราง ให้แต่ละช่องในตารางแสดงระยะ 5 ฟุต
>
> ความเร็ว แทนที่จะเคลื่อนที่ฟุตต่อฟุต ให้เคลื่อนที่ไปตามช่องในตาราง นี่จะหมายถึงคุณใช้ความเร็วในช่วง 5 ฟุต
> ซึ่งนี่จะทำให้ง่ายขึ้นมากเมื่อคุณเปลี่ยนความเร็วของคุณเป็นจำนวนช่องโดยการหาร 5 ตัวอย่างเช่น คุณมีความเร็ว 30 ฟุต เปลี่ยนเป็นจำนวนช่องได้ 6 ช่อง
>
> ถ้าคุณใช้ตารางบ่อย ก็ให้เขียนความเร็วเป็นจำนวนช่องลงในชีทตัวละครเลย
>
> การเลื่อนช่อง ในการเลื่อนตัวละครไปช่องใหม่ คุณต้องมีระยะการเคลื่อนที่เหลืออย่างน้อย 1 ช่อง แม้ว่าช่องนั้นจะเป็นแนวทะแยง เยื้องไปจากช่องที่คุณอยู่ (กฏสำหรับการเคลื่อนที่แนวทะแยงทิ้งความสมจริงไปเพื่อให้การเล่นลื่นไหลขึ้น ในหนังสือดันเจี้ยนมาสเตอร์ไกด์มีกฏที่ใช้ระบบที่สมจริงกว่า)
>
> ถ้าช่องนั้นต้องใช้ระยะเคลื่อนที่เพิ่ม (extra movement) อย่างเช่นพื้นที่ทุรกันดาร คุณต้องมีระยะเคลื่อนที่เหลือพอสำหรับการย้ายช่อง ตัวอย่างเช่น คุณต้องมีระยะเคลื่อนที่เหลืออย่างน้อย 2 ช่อง ในการย้ายไป 1 ช่อง ในเขตพื้นที่ทุรกันดาร (difficult terrain)
>
> มุม การเคลื่อนที่แนวทะแยงไม่สามารถข้ามมุมของกำแพง ต้นไม้ใหญ่ หรือมีสิ่งใด ๆ ครองพื้นที่ตรงนั้นอยู่
>
> ระยะ ในการวัดระยะในตารางระหว่างสองสิ่ง ไม่ว่าจะเป็นสิ่งมีชีวิตหรือสิ่งของ ให้เริ่มนับจากช่องที่อยู่ถัดไปจนไปจบที่พื้นที่ภายในของสิ่งเป้าหมาย นับโดยใช้ระยะสั้นที่สุด

## แอ็คชันในการต่อสู้

เมื่อคุณจะทำแอ็คชันในตาเดินของคุณ คุณสามารถเลือกทำจากรายการแอ็กชันด้านล่างนี้ แอ็คชันที่ได้จากคลาสหรือคุณสมบัติพิเศษ (special feature) หรือแอ็กชันที่คุณด้นสด มอนสเตอร์เองก็มีแอ็คชันของพวกมันเองที่สามารถทำได้ระบุไว้ในรายละเอียดของแต่ละตัว

เมื่อคุณจะใช้แอ็คชันที่ไม่มีระบุอยู่ในกฏใด ๆ DM จะบอกคุณว่าทำได้หรือไม่และใช้ลูกเต๋าอะไรในการทอย (ถ้ามี) เพื่อหาว่าผลลัพท์เป็นอย่างไร

### โจมตี (Attack) {#attack}

แอ็คชันที่ธรรมดาที่สุดที่จะใช้ในการต่อสู้คือการโจมตี ไม่ว่าจะเป็นการใช้ดาบฟัน ยิงลูกศรไฟ หรือซัดด้วยหมัด

ด้วยแอ็คชันนี้ คุณทำการโจมตีหนึ่งครั้งในระยะประชิดหรือระยะไกล ดู "ขั้นตอนการโจมตี" สำหรับกฏที่ใช้ในการโจมตี

คุณสมบัติบางอย่าง เช่นการโจมตีพิเศษ (Extra Attack) ของคลาสไฟเตอร์ อนุญาตให้คุณโจมตีได้มากกว่าหนึ่งครั้ง

### ใช้เวทย์ (Cast a Spell)

ผู้ใช้เวทย์มนต์อย่างวิซาร์ดและเคลอริกรวมถึงมอนสเตอร์อีกหลากหลาย สามารถเข้าถึงเวทย์มนต์และสามารถใช้ได้อย่างมีประสิทธิภาพในการต่อสู้ แต่ละคาถามีระยะเวลาในการร่าย ซึ่งจะมีระบุว่าผู้ร่ายเวทย์ต้องใช้แอ็คชัน รีแอ็คชัน เวลาเป็นนาที หรือแม้แต่เป็นชั่วโมงในการร่ายเวทย์ การใช้เวทย์มนต์ไม่จำเป็นว่าจะถือเป็นแอ็คชัน คาถาส่วนใหญ่จะใช้เวลาร่าย 1 แอ็คชัน ดังนั้นผู้ใช้เวทย์มนต์จึงมักจะใช้แอ็คชันในการต่อสู้ไปในการใช้เวทย์

### วิ่ง (Dash)

เมื่อคุณใช้แอ็คชัน "วิ่ง" คุณจะได้ระยะการเคลื่อนไหวเพิ่มในตาเดินของคุณ จำนวนที่เพิ่มขึ้นจะเท่ากับค่าความเร็วของคุณหลังจากเพิ่มค่าโมดิไฟเออร์ต่าง ๆ แล้ว ตัวอย่าง ด้วยความเร็ว 30 ฟุต คุณสามารถเคลื่อนที่ได้ถึง 60 ฟุตในตาของคุณถ้าคุณ "วิ่ง"

อะไรที่ทำให้ค่าความเร็วคุณเพิ่มขึ้นหรือลดลงก็มีผลกับความเร็วที่เพิ่มขึ้นด้วยในจำนวนเท่ากัน ถ้าคุณมีความเร็ว 30 ฟุตและมันลดลงเหลือ 15 ฟุต คุณจะสามารถเคลื่อนที่ได้ 30 ฟุตในตานี้ถ้าคุณใช้การวิ่ง

### ผละออก (Disengage)

ถ้าคุณใช้แอ็คชัน "ผละออก" การเคลื่อนที่ของคุณจะไม่ทำให้เกิด การโจมตีเมื่อมีโอกาส (opportunity attack) ไปตลอดตาของคุณ

### หลบหลีก (Dodge)

เมื่อคุณใช้แอ็คชัน "หลบหลีก" คุณจะมีสมาธิอยู่กับการหลบหลีกอันตรายจากการถูกโจมตีต จนกว่าจะถึงตาคุณในรอบใหม่ การโจมตีใด ๆ ที่จะโจมตีคุณจะเป็นการทอยแบบเสียเปรียบเสมอถ้าคุณมองเห็นผู้โจมตี และคุณจะได้ทอยป้องกันด้านความคล่องแคล่ว (Dexterity saving throws) ด้วยความได้เปรียบ คุณจะเสียผลพิเศษไปถ้าคุณสลบ (incapacitated) หรือความเร็วของคุณลดลงจนเป็น 0

### ช่วยเหลือ (Help)

คุณสามารถให้ความช่วยเหลือสิ่งมีชีวิตอื่นในการทำงานให้สำเร็จได้ เมื่อคุณเลือกใช้แอ็คชัน "ช่วยเหลือ" สิ่งมีชีวิตที่คุณช่วยเหลือจะได้ทอยแบบได้เปรียบในการทอยทดสอบความสามารถ โดยมีเงื่อนไขว่าการเช็คความสามารถต้องเกิดขึ้นก่อนตาเดินใหม่ของคุณ

อีกทางหนึ่ง คุณสามารถช่วยเหลือเพื่อนได้ในการโจมตีสิ่งมีชีวิตในระยะ 5 ฟุตรอบตัวคุณ คุณจะแกล้งหันเหความสนใจของเป้าหมาย หรือวิธีการอื่นที่ทำให้เพื่อนคุณโจมตีได้ดีขึ้น ถ้าเพื่อนคุณโจมตีเป้าหมายก่อนตาเดินหน้าของคุณ การโจมตีนั้นจะได้ทอยแบบได้เปรียบ

### ซ่อนตัว (Hide)

เมื่อคุณใช้แอ็คชัน "ซ่อนตัว" คุณจะทอยทดสอบความคล่องแคล่ว (การซ่อนตัว) [Dexterity (Stealth) check] เป็นการพยายามซ่อนตัวตามกฏของการหลบซ่อน ถ้าสำเร็จ คุณจะได้ประโยชน์ตามที่ระบุไว้ใน "ผู้โจมตีและเป้าหมายที่มองไม่เห็น" 

### เตรียมพร้อม (Ready)

บางทีคุณต้องการจะเตรียมกระโดดเข้าหาศัตรูหรือรอจังหวะเหมาะ ๆ ก่อนที่คุณจะลงมือ ในการทำแบบนี้คุณสามารถใช้แอ็กชัน "เตรียมพร้อม" ในตาเดินของคุณ ซึ่งจะทำให้คุณสามารถใช้รีแอ็คชันได้ก่อนเริ่มตาหน้าของคุณ

อย่างแรก คุณตัดสินใจว่าเหตุการณ์ใดที่จะทำให้เกิดรีแอ็คชันของคุณ ต่อมา คุณเลือกแอ็คชันที่จะตอบสนองกับเหตุการณ์นั้น หรือคุณจะเลือกเคลื่อนที่เป็นการตอบสนองก็ได้ ตัวอย่างเช่น "ถ้าพวกลัทธิเหยียบพื้นตรงนั้น ฉันจะดึงคันโยกลงให้กับดักทำงาน" และ "ถ้าก๊อบลินขยับมาใกล้ฉัน ฉันจะเคลื่อนที่ห่างไป"

เมื่อเข้าเงื่อนไข คุณอาจเลือกจะใช้หรือไม่ใช้รีแอ็คชันก็ได้ จำไว้ว่าคุณสามารถใช้รีแอ็คชันได้ครั้งเดียวในแต่ละตาเดิน

เมื่อคุณเตรียมพร้อมด้วยเวทย์ คุณจะร่ายเวทย์เหมือนปกติแต่กักพลังไว้ โดยคุณจะปล่อยมันออกไปด้วยรีแอ็คชันเมื่อเหตุการณ์เข้าเงื่อนไข ในการเตรียมพร้อม เวทย์ที่เลือกจะต้องเป็นเวทย์ที่ใช้เวลาในการร่าย 1 ตา และการเตรียมพร้อมเวทย์ต้องใช้การคงสมาธิ (concentration) ถ้าสมาธิหลุดการร่ายเวทย์เตรียมพร้อมก็จะล้มเหลว ตัวอย่างเช่น ถ้าคุณเพ่งสมาธิที่เวทย์ใยแมงมุม (web) และเตรียมพร้อมด้วยเวทย์เมจิคมิซไซล์ (magic missile) เวทย์ใยแมงมุมของคุณจะหลุด และถ้าคุณถูกโจมตีได้รับความเสียหายก่อนที่คุณจะปล่อยเมจิคมิสไซล์ด้วยรีแอ็คชัน สมาธิของคุณจะหลุดและเวทย์จะสลายไป

### ค้นหา (Search)

เมื่อคุณใช้แอ็คชัน "ค้นหา" คุณจะจดจ่ออยู่กับการค้นหาบางสิ่ง ขึ้นอยู่กับว่าคุณหาอะไร DM อาจจะให้คุณทอยทดสอบความรอบรู้ (การรับรู้) [Wisdom (Perception) check] หรือทดสอบความฉลาด (การสืบสวน) [Intelligence (Investigation) check]

### ใช้สิ่งของ (Use an Object)

โดยปกติคุณจะสามารถทำกิจกรรมกับสิ่งของได้ในระหว่างที่ทำอย่างอื่น เช่น ชักดาบในขณะที่จะทำการโจมตี เมื่อการใช้วัตถุระบุว่าต้องใช้แอ็คชัน คุณจะใช้แอ็คชัน "ใช้สิ่งของ" แอ็คชันนี้ยังมีประโยชน์เมื่อคุณต้องการทำกิจกรรมกับของมากกว่าหนึ่งอย่าง

> **แอ็คชันแบบด้นสด**
>
> ตัวละครของคุณสามารถทำแอ็คชันอื่นนอกเหนือจากรายการที่กล่าวมาแล้วได้ เช่นการพังประตู การข่มขู่ศัตรู การตรวจหาจุดอ่อนของเวทย์มนต์ป้องกัน หรือเจรจากับศัตรูก็ได้ สิ่งที่จำกัดคุณไว้ก็มีแค่จินตนาการของคุณและคะแนนความสามารถของตัวละคร ลองดูคำอธิบายของแต่ละความสามารถใน ["การใช้คะแนนความสามารถ"]() เพื่อหาแรงบันดาลใจในการสร้างแอ็คชันของคุณเอง 
>
> เมื่อคุณอธิบายถึงแอ็คชันที่คุณอยากทำแต่ไม่ได้อยู่ในรายการ DM จะบอกคุณว่าแอ็คชันนั้นทำได้หรือไม่และคุณต้องทอยอะไรเพื่อให้ได้ผลลัพท์ว่าสำเร็จหรือล้มเหลว

## ขั้นตอนการโจมตี

ไม่ว่าคุณจะโจมตีด้วยอาวุธประชิดตัว ยิงอาวุธระยะไกล หรือทอยโจมตีที่เป็นส่วนหนึ่งของการใช้เวทย์ การโจมตีนั้นมีลำดับง่าย ๆ ดังนี้

**1. เลือกเป้าหมาย** เลือกเป้าหมายที่อยู่ในระยะโจมตี: สิ่งมีชีวิต สิ่งของ หรืออาณาบริเวณ

**2. กำหนดโมดิไฟเออร์** DM จะระบุว่าเป้าหมายอยู่หลังสิ่งกำบัง (cover) หรือไม่ และคุณสามารถทอยได้เปรียบหรือเสียเปรียบอย่างไร ยิ่งกว่านั้น เวทย์มนต์ ความสามารถพิเศษ และผลพิเศษอื่น ๆ ก็สามารถให้ผลลบหรือโบนัสแก่การทอยโจมตีได้

**3. วัดผลการโจมตี** คุณทอยโจมตี เมื่อโดน คุณจะทอยความเสียหาย นอกจากการโจมตีนั้นจะมีกฏอื่นระบุไว้ การโจมตีบางอย่างให้ผลพิเศษอื่นที่ไม่ใช่ความเสียหายได้

ถ้าเกิดคำถามว่าทำแบบนี้แบบนั้นเป็นการโจมตีหรือไม่ กฏนั้นง่ายมาก ถ้าคุณทอยโจมตีเมื่อไร คุณกำลังทำการโจมตี

### การทอยโจมตี (Attack Rolls)

เมื่อคุณทำการโจมตี คุณจะทอยโจมตีเพื่อหาว่าโจมตีโดนหรือพลาด ในการทอยโจมตี ให้ทอย d20 1 ลูก และบวกค่าโมดิไฟเออร์ที่เกี่ยวข้องเข้าไป ถ้าผลรวมของการทอยบวกกับค่าโมดิไฟเออร์เท่ากับหรือมากกว่าค่าอาเมอร์คลาส (Armor Class: AC) ของเป้าหมาย แสดงว่าโจมตีโดน ค่า AC ของตัวละครจะถูกกำหนดตอนสร้างตัวละคร เช่นเดียวกับค่า AC ของมอนสเตอร์ที่จะมีอยู่ในสแต็ทบล็อกของมัน

#### ค่าโมดิไฟเออร์ที่ใช้ในการทอย

เมื่อตัวละครทอยโจมตี ค่าโมดิไฟเออร์ที่จะนำมารวมกับผลการทอยโดยปกติจะเป็นค่าโมดิไฟเออร์ของคะแนนความสามารถ (ability modifier) และค่าโบนัสความชำนาญของตัวละคร (proficiency bonus) เมื่อมอนสเตอร์ทอยโจมตี มันจะใช้ค่าที่มีในสแต็ทบล็อค

**ค่าโมดิไฟเออร์ของคะแนนความสามารถ** ค่าที่ใช้ในการโจมตีด้วยอาวุธประชิดตัวคือความแข็งแกร่ง (Strength) และค่าโมดิไฟเออร์ที่ใช้ในการโจมตีระยะไกลคือความคล่องแคล่ว (Dexterity) อาวุธที่มีคุณสมบัติฟินเนส (finesse) หรือมีคุณสมบัติขว้างได้ (thrown) จะมีกฏพิเศษของมัน

เวทย์มนต์บางอย่างก็ต้องใช้การทอยโจมตี ค่าโมดิไฟเออร์ของคะแนนความสามารถก็จะใช้ต่างกันไป ขึ้นอยู่กับว่าผู้ใช้เวทย์ถูกกำหนดให้ใช้ความสามารถใดในการร่ายเวทย์

**โบนัสความชำนาญ** คุณเพิ่มค่าโบนัสความชำนาญเข้าไปในการทอยโจมตีเมื่อคุณโจมตีด้วยอาวุธที่คุณชำนาญ เช่นเดียวกับเมื่อคุณโจมตีด้วยเวทย์มนต์

#### ทอยได้ 1 หรือ 20

บางทีโชคชะตาก็ให้พรหรือสาปแช่งยอดนักสู้ของเรา มือใหม่อาจจะโจมตีโดนแต่มือเก๋ากลับพลาดเสียได้

ถ้าการทอยโจมตีด้วย d20 ผลออกมาได้ 20 ถือว่าโจมตีโดนโดยไม่สนใจค่า AC ของเป้าหมาย เรียกว่าคริติคัลฮิต ซึ่งจะอธิบายในลำดับถัดไป

ถ้าทอยได้ 1 ให้ถือว่าพลาดโดยอัตโนมัติ

### ฝ่ายโจมตีและเป้าหมายที่มองไม่เห็น

นักสู้แต่ละผ่ายต่างก็พยายามไม่ให้ศัตรูเห็น โดยการซ่อนตัว ร่ายเวทย์ล่องหน หรือหลบอยู่ในความมืด 

เมื่อคุณโจมตีเป้าหมายที่คุณมองไม่เห็น คุณจะต้องทอยโจมตีแบบเสียเปรียบ (disadvantage) กฏนี้จะใช้เสมอเมื่อคุณเดาตำแหน่งของศัตรูหรือคุณจู่โจมสิ่งมีชีวิตที่คุณได้ยินเสียงแต่ไม่เห็นตัว ถ้าเป้าหมายไม่ได้อยู่ในตำแหน่งที่คุณโจมตี จะถือว่าพลาดโดยอัตโนมัติ แต่ DM มักจะแค่บอกว่าโจมตีไม่โดน ไม่ได้บอกว่าจุดที่คุณเดานั้นถูกต้อง

ถ้าศัตรูมองไม่เห็นคุณ คุณจะได้ทอยโจมตีแบบได้เปรียบ (advantage) ถ้าคุณซ่อนตัวอยู่แบบมองไม่เห็นและไม่มีเสียง เมื่อคุณโจมตี จะเป็นการเผยที่อยู่ของคุณทันทีไม่ว่าจะโจมตีโดนหรือไม่

### การโจมตีระยะไกล

เมื่อคุณโจมตีจากระยะไกล คุณยิงธนูหรือหน้าไม้ ขว้างขวานมือ หรือโจมตีแบบวิถีโค้งจากระยะไกล มอนสเตอร์อาจจะยิงหนามจากหางของมัน เวทย์มนต์หลายอย่างก็เกี่ยวข้องกับการโจมตีระยะไกล

#### ระยะโจมตี

คุณสามารถโจมตีระยะไกลได้ไม่เกินระยะที่กำหนด หากการโจมตีเช่นโจมตีด้วยเวทย์มนต์ มีระยะเดียว คุณจะไม่สามารถโจมตีได้ไกลเกินระยะนั้น

การโจมตีระยะไกลบางอย่าง เช่นการโจมตีด้วยธนูใหญ่ (longbow) หรือธนูสั้น (shortbow) จะมีระยะโจมตี 2 ระยะ ตัวเลขระยะที่น้อยกว่าจะเป็นระยะปกติ และตัวเลขที่มากกว่าเป็นระยะไกลสุดเท่าที่ยิงได้ การทอยโจมตีจะเป็นแบบเสียเปรียบ (disadvantage) เมื่อเป้าหมายอยู่เกินระยะปกติและคุณจะไม่สามารถโจมตีเป้าหมายที่อยู่เกินระยะไกลสุด

#### การโจมตีระยะไกลในการต่อสู้ประชิดตัว

การเล็งเพื่อโจมตีระยะไกลจะยากมากขึ้นเมื่อศัตรูอยู่ชิดคุณ เมื่อคุณโจมตีระยะไกลในการต่อสู้ระยะประชิดด้วยอาวุธ เวทย์มนต์ หรือสิ่งอื่น คุณจะทอยโจมตีแบบเสียเปรียบ (disadvantage) ถ้าคุณอยู่ในระยะ 5 ฟุตของศัตรูที่เห็นคุณและไม่ได้สลบ (incapacitated)

### การตะลุมบอน (Melee Attacks)

ในการต่อสู้ประชิดตัว การตะลุมบอนจะให้คุณได้โจมตีศัตรูในระยะที่คุณเอื้อมถึง การต่อสู้ประชิดตัวมักจะใช้อาวุธเช่นดาบ ค้อนศึก หรือขวาน มอนสเตอร์ทั่วไปโจมตีประชิดตัวด้วยกรงเล็บ เขา เขี้ยว ระยางหรือส่วนอื่นของร่างกาย เวทย์บางอย่างก็ใช้ในการต่อสู้แบบประชิดตัว

สิ่งมีชีวิตส่วนใหญ่จะมีระยะเอื้อมถึง (reach) อยู่ที่ 5 ฟุตและสามารถโจมตีเป้าหมายที่อยู่ในระยะนั้น สิ่งมีชีวิตบางอย่าง (โดยปกติจะเป็นพวกมีขนาดใหญ่กว่าขนาดกลาง (Medium)) จะมีระยะตะลุมบอนมากกว่า 5 ฟุต ซึ่งจะมีอธิบายไว้ในสแต็ทบล็อก

นอกจากจะใช้อาวุธในการโจมตีประชิดตัวแล้ว คุณยังสามารถใช้การต่อสู้แบบมือเปล่า (unarmed strike) ได้ด้วย การต่อย เตะ หัวโขก หรือแบบอื่นที่ไม่มีอาวุธมาเกี่ยวข้อง เมื่อโจมตีโดน จะสร้างความเสียหายแบบกระแทก (bludgeoning) เท่ากับ 1 + ค่าโมดิไฟเออร์ความแข็งแกร่ง (Strength) และคุณต้องมีความเชี่ยวชาญในการต่อสู้ด้วยมือเปล่า

#### การโจมตีเมื่อสบโอกาส (Opportunity Attacks)

ในการต่อสู้ ทุกคนจะคอยสังเกตหาโอกาสในการโจมตีศัตรูที่คิดหลบหนีหรือเคลื่อนที่ผ่าน การโจมตีแบบนี้เรียกว่าการโจมตีเมื่อสบโอกาส (Opportunity Attacks)

คุณสามารถทำการโจมตีเมื่อสบโอกาสได้เมื่อศัตรูที่คุณมองเห็นได้เคลื่อนที่ออกจากระยะเอื้อมถึง (reach) ของคุณ ในการโจมตี คุณจะใช้รีแอ็คชัน (reaction) ในการโจมตีด้วยอาวุธประชิดตัวต่อศัตรูที่ทำให้เกิดโอกาส การโจมตีจะเกิดขึ้นก่อนที่ศัตรูจะเคลื่อนที่ออกห่างคุณไป

คุณสามารถเลี่ยงการถูกโจมตีแบบนี้ได้โดยการใช้แอ็คชัน "ผละออก" (Disengage action) หากคุณเทเลพอร์ทหรือถูกใครทำให้ตำแหน่งของคุณเปลี่ยนไปโดยไม่ได้ใช้ การเคลื่อนที่ แอ็คชัน หรือรีแอ็คชันของคุณจะถือว่าไม่เกิดโอกาสให้โจมตี ตัวอย่าง คุณจะไม่ก่อให้เกิดโอกาสการโจมตีเมื่อสบโอกาสถ้าคุณโดนแรงระเบิดทำให้คุณปลิวออกไปจากระยะเอื้อมถึงของศัตรู หรือถ้าแรงโน้มถ่วงทำให้คุณตกลงไปผ่านหน้าศัตรู เป็นต้น

#### การสู้ด้วยอาวุธสองมือ (Two-Weapon Fighting)

เมื่อคุณใช้แอ็คชันโจมตีและโจมตีด้วยอาวุธเบา (light melee weapon) ที่คุณถือไว้ในมือข้างหนึ่ง คุณสามารถใช้โบนัสแอ็คชันในการโจมตีด้วยอาวุธเบาที่อยู่ในมืออีกข้างของคุณได้ โดยคุณจะไม่เพิ่มค่าโมดิไฟเออร์ของความสามารถเข้าไปในโบนัสแอ็คชันนี้ เว้นแต่ว่าโมดิไฟเออร์จะติดลบ

ถ้าอาวุธมีคุณสมบัติขว้างได้ (thrown) คุณสามารถขว้างอาวุธได้แทนที่จะใช้โจมตีประชิดตัว

> **การประลองกำลังในการต่อสู้**
> การต่อสู้มักจะมีการวัดพลังกันระหว่างคุณกับศัตรู การประลองกำลังต้องใช้แอ็คชัน ปกติจะมี การปล้ำ (grappling) และการผลัก (shoving) DM สามารถใช้การประลองกำลังแบบนี้เป็นตัวอย่างในการสร้างการประลองกำลังแบบอื่น

#### การจับยึด (Grappling)

เมื่อคุณต้องการจับยึดหรือปล้ำกับศัตรู คุณสามารถใช้แอ็คชันโจมตีในการโจมตีระยะประชิดแบบพิเศษ คือการจับยึด (grappling) ถ้าคุณสามารถโจมตีได้หลายครั้งในหนึ่งแอ็คชันโจมตี การจับยึดจะนับเป็นหนึ่งในการโจมตีเหล่านั้น

เป้าหมายที่จะจับยึดต้องมีขนาดไม่ใหญ่กว่าคุณเกิน 1 ขนาดและต้องอยู่ในระยะเอื้อมถึงของคุณ ใช้มือที่ว่างอย่างน้อย 1 ข้าง คุณสามารถลองจับยึดเป้าหมายโดยการทอยทดสอบการจับยึดแทนที่จะทอยโจมตี จะใช้การทอยเช็คความแข็งแกร่ง (Strength [Athletics]) ของคุณแข่งกับความแข็งแกร่งหรือความคล่องแคล่ว (Dexterity [Acrobatics]) ของศัตรู (เป้าหมายจะเป็นคนเลือกว่าจะใช้ค่าอะไร) คุณจะจับยึดสำเร็จโดยอัตโนมัติถ้าเป้าหมายหมดสติ ถ้าคุณทอยชนะ คุณจะทำให้เป้าหมายอยู่ในสถานะถูกจับยึด (grappled condition) จะมีเงื่อนไขบางอย่างที่ทำให้ศัตรูหลุดจากการจับยึด และคุณเองสามารถปล่อยเป้าหมายเมื่อไรก็ได้ตามที่พอใจ (ไม่ต้องใช้แอ็คชันใด ๆ)

การหลุดจากการถูกจับยึด สิ่งมีชีวิตที่ถูกจับสามารถใช้แอ็คชันในการดิ้นให้หลุดได้ โดยจะต้องทอยเช็คความแข็งแกร่ง (Strength [Athletics]) หรือความคล่องแคล่ว (Dexterity [Acrobatics]) แข่งกับการทอยเช็คความแข็งแกร่งของคุณ

การลากสิ่งที่จับยึดได้ เมื่อคุณเคลื่อนที่ คุณสามารถลากหรืออุ้มแบกสิ่งที่คุณจับได้ไปด้วยได้ แต่ความเร็วของคุณจะลดเหลือครึ่งเดียว ยกเว้นว่าสิ่งมีชีวิตนั้นจะเล็กกว่าคุณ 2 ขนาดขึ้นไป

#### การผลักสิ่งมีชีวิต (Shoving a Creature)

โดยใช้แอ็คชันโจมตี คุณสามารถใช้การโจมตีพิเศษในการผลักสิ่งมีชีวิตให้ล้ม ไม่ว่าจะเป็นการทุบให้ร่วงไปนอนกอง (prone) หรือแค่ผลักให้ห่างออกจากตัวไป ถ้าคุณสามารถโจมตีได้หลายครั้ง การผลักจะนับเป็นหนึ่งในการโจมตีเหล่านั้น

เป้าหมายต้องมีขนาดไม่ใหญ่กว่าคุณเกิน 1 ขนาดและต้องอยู่ในระยะเอื้อมถึง แทนที่จะทอยโจมตี จะใช้การทอยเช็คความแข็งแกร่ง (Strength [Athletics]) ของคุณแข่งกับความแข็งแกร่งหรือความคล่องแคล่ว (Dexterity [Acrobatics]) ของศัตรู (เป้าหมายจะเป็นคนเลือกว่าจะใช้ค่าอะไร) คุณจะผลักสำเร็จโดยอัตโนมัติถ้าเป้าหมายหมดสติ ถ้าสำเร็จคุณจะทำให้เป้าหมายล้มลงนอนพื้น (prone) หรือถูกผลักออกห่างไป 5 ฟุต

## ที่กำบัง (Cover)

กำแพง ต้นไม้ สิ่งมีชีวิต และสิ่งกีดขวางอื่น ๆ สามารถใช้เป็นที่กำบังได้ขณะต่อสู้ ทำให้เป้าหมายโดนโจมตีได้ยากขึ้น เป้าหมายจะได้ผลจากการเข้าที่กำบังก็ต่อเมื่อการโจมตีหรือผลกระทบอื่นมาจากฝั่งตรงข้ามของที่กำบังเท่านั้น

มีระดับการกำบัง 3 ระดับ ถ้าเป้าหมายอยู่หลังที่กำบังหลายแบบ จะใช้ค่าการกำบังสูงสุดเท่านั้น จะไม่นำทุกสิ่งมารวมกัน ตัวอย่างเช่น ถ้าเป้าหมายอยู่หลังสิ่งมีชีวิตที่ให้ค่ากำบังครึ่งหนึ่ง และอยู่หลังต้นไม้ที่ม่ค่ากำบัง 3/4 เป้าหมายจะได้รับการกำบัง 3/4

### ค่ากำบังครึ่งหนึ่ง (Half Cover)

เป้าหมายที่ได้รับการกำบังครึ่งหนึ่งจะได้เพิ่ม่ +2 ให้ AC และการทอยป้องกันด้านความคล่องแคล่ว (Dexterity saving throw) เป้าหมายจะได้การกำบังครึ่งหนึ่งถ้าสิ่งกีดขวางนั้นครอบคลุมอย่างน้อยครึ่งหนึ่งของร่างกาย สิ่งกีดขวางอาจจะเป็นกำแพงเตี้ย เฟอร์นิเจอร์ชิ้นใหญ่ ตอไม้ หรือสิ่งมีชีวิตไม่ว่าจะเป็นศัตรูหรือเพื่อน

### ค่ากำบัง 3/4 (Three-Quarters Cover)

เป้าหมายที่ได้ค่ากำบัง 3/4 จะได้เพิ่ม +5 ให้ AC และการทอยป้องกันด้านความคล่องแคล่ว (Dexterity saving throw) เป้าหมายที่จะได้การกำบัง 3/4 ถ้าสิ่งกีดขวางนั้นครอบคลุมอย่างน้อย 3/4 ของร่างกาย สิ่งกีดขวางอาจเป็นซุ้มประตูเมือง ช่องยิงธนูบนกำแพง หรือต้นไม้ใหญ่

### ค่ากำบังเต็มส่วน (Total Cover)

เป้าหมายที่ได้กำบังเต็มส่วนจะไม่เป็นเป้าหมายการโจมตีหรือเวทย์มนต์ แม้ว่าเวทย์บางอย่างจะสามารถไปถึงเป้าหมายโดยมีความเสียหายแบบพื้นที่ เป้าหมายที่ได้กำบังเต็มส่วนจะได้รับการปกป้องอย่างสมบูรณ์โดยสิ่งกีดขวางนั้น

## ความเสียหายและการฟื้นฟู (Damage and Healing)

การบาดเจ็มและเข้าใกล้ความตายถือเป็นสิ่งที่อยู่คู่กันกับผู้ที่ผจญภัยในโลกแฟนตาซี คมดาบที่พุ่งเสียบ ลูกธนูที่เล็งอย่างปราณีต หรือระเบิดเพลิงจากเวทย์ลูกไฟ ทั้งหมดมีคุณสมบัติพร้อมที่จะสร้างความเสียหายและอาจจะทำให้สิ่งมีชีวิตถึงตายได้

### ค่าเลือด (Hit Points)

ค่าเลือดแสดงถึงความแข็งแกร่งทางกายภาพและจิตใจ ความมุ่งมั่นในการมีชีวิตอยู่ และโชคด้วย สิ่งมีชีวิตที่มีค่าเลือดมากจะถูกฆ่าตายได้ยาก พวกค่าเลือดน้อยก็จะตายง่ายหน่อย

ค่าเลือดปัจจุบันของสิ่งมีชีวิต (มักจะเรียกสั้น ๆ ว่า HP) สามารถเป็นตัวเลขได้หลากหลายตั้งแต่ค่าสูงสุดจนถึง 0 ค่านี้จะเปลี่ยนแปลงไปเมื่อได้รับความเสียหายหรือได้รับการฟื้นฟู

เมื่อใดก็ตามที่สิ่งมีชีวิตได้รับความเสียหาย จะเอาค่าความเสียหายนั้นไปลบออกจากค่าเลือดที่มี การเสียค่าเลือดไปไม่มีผลกับความสามารถของสิ่งมีชีวิตจนเมื่อค่าลดลงจนเหลือ 0

### การทอยค่าความเสียหาย (Damage Rolls)

อาวุธ คาถา และความสามารถของมอนสเตอร์ที่เป็นอันตรายจะระบุความเสียหายที่มันสร้าง คุณทอยหาค่าความเสียหาย เพิ่มค่าโมดิไฟเออร์ และสร้างความเสียหายให้กับเป้าหมายของคุณ อาวุธเวทย์มนตร์ ความสามารถพิเศษ และปัจจัยอื่นๆ สามารถสร้างโบนัสความเสียหายได้

ถ้าค่าปรับลด ก็เป็นไปได้ว่าคุณจะทำความเสียหายเป็น 0 แต่จะไม่มีค่าติดลบ

เมื่อโจมตีด้วยอาวุธ คุณจะต้องเพิ่มค่าโมดิไฟเออร์ของความสามารถของคุณ (ซึ่งเป็นค่าโมดิไฟเออร์เดียวกับที่ใช้สำหรับทอยการโจมตี) ให้กับค่าความเสียหาย รายละเอียดของเวทย์มนต์จะบอกคุณว่าลูกเต๋าลูกไหนที่ต้องใช้ทอยเพื่อหาค่าความเสียหาย และควรเพิ่มค่าโมดิไฟเออร์ใด ๆ หรือไม่

ถ้าคาถาหรือผลพิเศษใดสร้างความเสียหายให้กับเป้าหมายมากกว่า 1 ในเวลาเดียวกัน ให้ทอยหาค่าความเสียหายครั้งเดียวและใช้กับทุกคน ตัวอย่างเช่น วิซาร์ดร่ายเวทลูกบอลไฟหรือเคลอริกร่ายเวทย์เฟลมสไตรค์ การทอยค่าความเสียหายจะทอยครั้งเดียวสำหรับทุกเป้าหมายที่อยู่ในขอบเขตของเวทย์

#### คริติคอล ฮิต (Critical Hits)

เมื่อคุณทอยโจมตีได้คริติคอล คุณจะได้ลูกเต๋าเพิ่มเพื่อทอยหาค่าความเสียหาย ทอยลูกเต๋าทั้งหมดและบวกเข้าด้วยกัน แล้วเพิ่มค่าโมดิไฟเออร์เหมือนปกติ เพื่อเพิ่มความเร็วในการเล่นคุณสามารถทอยทั้งหมดได้ในคราวเดียว

ตัวอย่าง คุณทอยโจมตีได้คริติคอลเมื่อโจมตีด้วยมีดสั้น (dagger) ทอยหาค่าความเสียหายด้วย 2d4 (ลูกเต๋า 4 หน้า 2 ลูก) แทนที่จะเป็น 1d4 และเพิ่มค่าโมดิไฟเออร์เข้าไป บางครั้งการโจมตีจะมีการทอยค่าความเสียหายเพิ่ม เช่นจากการใช้คุณสมบัติ Sneak Attack ของโร็ก คุณสามารถทอยสองลูกได้เหมือนกัน

### ชนิดความเสียหาย (Damage Types)

การโจมตี คาถาที่สร้างความเสียหาย และเอฟเฟกต์ที่เป็นอันตรายอื่น ๆ จะสร้างความเสียหายที่แตกต่างกัน ประเภทความเสียหายไม่มีกฎของตัวเอง แต่กฎอื่นๆ เช่น การต้านทานความเสียหาย จะขึ้นอยู่กับชนิดความเสียหายนั้น

ชนิดความเสียหายต่อไปนี้ สามารถใช้เป็นตัวอย่างให้ DM สร้างชนิดความเสียหายใหม่ได้

**กรด (Acid)** สเปรย์กัดกร่อนจากลมหายใจของมังกรดำที่โตเต็มวัยและเอนไซม์ย่อยสลายซึ่งหลั่งมาจากพุดดิ้งสีดำจะสร้างความเสียหายแบบกรด

**การกระแทก (Bludgeoning)**. การโจมตีด้วยแรงกระแทก--จากฆ้อน, การตกกระแทกพื้น, การบีบรัด, และอื่น ๆ ที่คล้ายกัน--ทำให้เกิดความเสียหายแบบถูกกระแทก.

**ความเย็น (Cold)**. ความเย็นจากนรกแผ่ไอเย็นจากหอกของไอส์เดวิลและคลื่นความเย็นจัดจากลมหายใจของมังกรขาววัยรุ่น พวกนี้ทำให้เกิดความเสียหายด้วยความเย็น

**ไฟ (Fire)**. ลมหายใจไฟของมังกรแดงดึกดำบรรพ์ และเวทย์มนต์ที่เรียกใช้ไฟมากมาย สร้างความเสียหายด้วยไฟ 

**ฟอร์ซ (Force)** ฟอร์ซเป็นพลังงานเวทย์มนต์บริสุทธิ์ที่ควบแน่นเพื่อทำให้เกิดความเสียหายได้ สิ่งที่สร้างความเสียหายแบบฟอร์ซได้คือเวทย์มนต์ รวมถึงเมจิคมิสไซล์และอาวุธทางวิญญาณ

**สายฟ้า (Lightning)** คาถาสายฟ้าฟาด (lightning bolt) และลมหายใจของมังกรน้ำเงิน สร้างความเสียหายด้วยสายฟ้า

**เนโครติค (Necrotic)** ความเสียหายแบบเนโครติค การโจมตีของพวกอันเดดและคาถาเช่น สัมผัสเยือกเย็น (chill touch) ทำให้ร่างเน่าเปื่อยและมีผลถึงวิญญาณ

**การแทง** การเสียบและการแทง เช่นจากหอกและมอนสเตอร์กัด ทำให้เกิดความเสียหายแบบเสียบแทง

**พิษ (Poison)** เข็มพิษและแก๊สพิษจากลมหายใจของมังกรเขียว สร้างความเสียหายด้วยพิษ

**พลังจิต (Psychic)** ความสามารถด้านพลังจิตเช่นไซโอนิคบลาส (psionic blast) ทำให้เกิดความเสียหายด้วยพลังจิต

**พลังแสง (Radiant)** ความเสียหายด้วยแสงเช่น คาถาเฟลมสไตรค์ของเคลอริก หรืออาวุธลงทัณฑ์ของเทวทูต (angel's smiting weapon) ย่างสดเนื้อหนังเหมือนไฟและทำลายวิญญาณด้วยพลังมหาศาล

**การเฉือน (Slashing)** ดาบ ขวานและกรงเล็บของมอนสเตอร์ ทำให้เกิดความเสียหายแบบเฉือน

**ฟ้าลั่น (Thunder)** เป็นคลื่นเสียงดังสนั่น เช่นผลที่เกิดจากคาถาธันเดอร์เวฟ (thunderwave) สร้างความเสียหายด้วยเสียงดังแบบฟ้าลั่น

### การต้านทานความเสียหายและความอ่อนแอแต่ความเสียหาย (Damage Resistance and Vulnerability)

สิ่งมีชีวิตและวัตถุบางอย่างจะถูกโจมตีได้ยากมากหรือง่ายอย่างไม่น่าเชื่อด้วยการโจมตีด้วยชนิดความเสียหายบางอย่าง

ถ้าสิ่งมีชีวิตหรือวัตถุมีความต้านทานความเสียหายบางอย่าง (resistance) จะได้รับความเสียหายแค่ครึ่งเดียว ถ้าสิ่งมีชีวิตหรือวัตถุมีความอ่อนแอต่อชนิดความเสียหายบางอย่าง (vulnerability) จะได้รับความเสียหายเป็น 2 เท่า

ความต้านทานและความอ่อนแอจะนำมาใช้หลังจากใช้ค่าโมดิไฟเออร์อื่นลงในความเสียหายแล้ว ตัวอย่าง สิ่งมีชีวิตมีความต้านทานความเสียหายแบบกระแทก (bludgeoning) และถูกโจมตีโดยมีความเสียหายแบบกระแทก 25 หน่วย สิ่งมีชีวิตอยู่ในเขตออร่าเวทย์มนต์ที่จะลดความเสียหายทั้งหมดลง 5 เพราะฉะนั้น ความเสียหาย 25 จะถูกลดลง 5 ก่อน แล้วจึงลดลงครึ่งหนึ่ง สิ่งมีชีวิตจึงได้รับความเสียหาย 10 หน่วย

ความต้านทานและความอ่อนแอหลาย ๆ ครั้งที่จะมีผลกับชนิดความเสียหายเหมือนกันจะนับเป็นครั้งเดียว ตัวอย่าง ถ้าสิ่งมีชีวิตมีความต้านทานไฟและมีความต้านทานต่อความเสียหายที่ไม่ได้มาจากเวทย์มนต์ ความเสียหายที่เป็นไฟที่ไม่ได้มาจากเวทย์มนต์จะลดลงครึ่งหนึ่ง จะไม่ลดลง 3/4

### การฟื้นฟู (Healing)

นอกจากจะมีผลถึงตาย ความเสียหายสามารถฟื้นฟูได้ แม้แต่ความตายก็ย้อนคืนได้ด้วยเวทย์มนต์ที่ทรงพลัง การพักผ่อน (rest) สามารถฟื้นฟูค่าเลือดทั้งหมดได้ และการใช้เวทย์มนต์อย่าง "รักษาแผล (cure wounds)" หรือโพชันแห่งการฟื้นฟูสามารถรักษาความเสียหายได้ในชั่วอึดใจ

เมื่อสิ่งมีชีวิตได้รับการฟื้นฟูด้วยวิธีใด ๆ จะได้รับค่าเลือด (hit points) คืนมาและเพิ่มไปในค่าเลือดปัจจุบัน ค่าเลือดของสิ่งมีชีวิตไม่สามารถจะเพิ่มเกินกว่าค่าเลือดสูงสุด ดังนั้นค่าเลือดที่ได้รับคืนมาแล้วเกินจากนั้นจะเสียไป เช่น ดรูอิดช่วยรักษาเรนเจอร์ 8 หน่วย ถ้าค่าเลือดปัจจุบันของเรนเจอร์เป็น 14 และมีค่าเลือดสูงสุด 20 เรนเจอร์จะได้ฟื้นฟู 6 หน่วยจากดรูอิด ไม่ใช่ 8

สิ่งมีชีวิตที่ตายจะไม่ได้รับค่าเลือดเพิ่มจนกระทั่งได้รับการชุบชีวิตด้วยเวทย์มนต์เช่น revivify

### เมื่อค่าเลือดเหลือ 0 (Dropping to 0 Hit Points)

ถ้าเลือดเหลือ 0 คุณอาจจะตายทันทีหรือสลบไป ซึ่งจะอธิบายดังต่อไปนี้

#### ตายทันที (Instant Death)

ความเสียหายรุนแรงสามารถฆ่าคุณได้ทันที เมื่อความเสียหายทำให้เลือดคุณเหลือ 0 และยังมีค่าความเสียหายหลงเหลืออยู่ คุณจะตายถ้าค่าความเสียหายที่เหลือนั้นมากกว่าหรือเท่ากับค่าเลือดสูงสุดของคุณ

ตัวอย่าง เคลอริคมีค่าเลือดสูงสุด 12 เลือดปัจจุบันเหลือ 6 ถ้าเธอรับความเสียหาย 18 จากการถูกโจมตี เลือดจะลดลงจนเหลือ 0 แต่มีความเสียหายเหลือ 12 เพราะความเสียหายมีค่าเท่ากับค่าเลือดมากสุดของเธอ ทำให้ถึงแก่ชีวิต

#### การสลบ (Falling Unconscious)

ถ้าความเสียหายทำให้เลือดคุณเหลือ 0 แต่ไม่ถึงกับฆ่าคุณได้ คุณจะสลบ คุณจะฟื้นก็ต่อเมื่อคุณได้รับการฟื้นฟูเลือดกลับมา

#### การทอยป้องกันการตาย (Death Saving Throws)

เมื่อใดก็ตามที่คุณเริ่มตาเดินด้วยเลือด 0 คุณต้องทอยป้องกันแบบพิเศษ เรียกว่าการทอยป้องกันการตาย (death saving throw) เพื่อดูว่าคุณเข้าใกล้ความตายหรือยังจะรอดอยู่ ไม่เหมือนกับการทอยป้องกันแบบอื่น การทอยนี้จะไม่เกี่ยวข้องกับค่าความสามารถใด ๆ ตอนนี้คุณอยู่ในมือของโชคชะตา ช่วยได้เพียงเวทย์มนต์ที่ทำให้การทอยของคุณมีโอกาสสำเร็จมากขึ้นเท่านั้น

ทอย d20 1 ลูก ถ้าทอยได้มากกว่าหรือเท่ากับ 10 คุณทอยผ่าน ไม่เช่นนั้น คุณทอยพลาด ผ่านหรือไม่ผ่านไม่มีผลใด ๆ ในตัวของมันเอง ถ้าคุณทอยผ่าน 3 ครั้ง ถือว่าคุณอาการทรงตัว (รายละเอียดด้านล่าง) ถ้าทอยพลาด 3 ครั้ง คุณตาย ทอยผ่านหรือพลาดไม่จำเป็นต้องต่อเนื่องกัน บันทึกแต่ละครั้งไว้อันไหนครบก่อนให้เป็นไปตามนั้น จำนวนจะถูกเริ่มใหม่เป็น 0 ถ้าคุณได้รับเลือดเพิ่มหรือกลับมาทรงตัว

ถ้าทอยได้ 1 หรือ 20 เมื่อคุณทอยป้องกันการตายและทอยได้ 1 จะนับเป็นทอยพลาด 2 ครั้ง ถ้าทอยได้ 20 คุณได้เลือดเพิ่มเป็น 1

ถ้าได้รับความเสียหายขณะที่เลือดเป็น 0 จะถือว่าคุณทอยป้องกันการตายพลาด 1 ครั้ง ถ้าความเสียหายเป็นคริติคัล จะเป็นการทอยพลาด 2 ครั้ง ถ้าความเสียหายมากกว่าหรือเท่ากับค่าเลือดสูงสุด คุณตายทันที

#### การทำให้อยู่ในภาวะทรงตัว (Stabilizing a Creature)

ทางที่ดีที่สุดในการช่วยสิ่งมีชีวิตที่เลือดเป็น 0 คือการรักษา แต่ถ้าการรักษาทำไม่ได้ อย่างน้อยก็สามารถทำให้อยู่ในภาวะทรงตัวซึ่งจะทำให้ไม่ถูกฆ่าโดยการทอยพลาดเมื่อทอยป้องกันการตาย

คุณสามารถใช้แอ็คชันในการปฐมพยาบาลในการทำให้สิ่งมีชีวิตกลับมาอยู่ในภาวะทรงตัวโดยต้องทอยทดสอบความรอบรู้ (การพยาบาล) (Wisdom (Medicine) check) ระดับความยาก (DC) 10

สิ่งมีชีวิตที่อยู่ในภาวะทรงตัวไม่ต้องทอยป้องกันการตาย แม้ว่าเลือดจะเหลือ 0 แต่ก็ยังสลบอยู่ สิ่งมีชีวิตจะหลุดจากภาวะทรงตัวและต้องเริ่มทอยป้องกันการตายใหม่ถ้าได้รับความเสียหาย สิ่งมีชีวิตที่อยู่ในภาวะทรงตัวที่ไม่ได้รับการรักษาใด ๆ จะได้เลือดเพิ่มเป็น 1 เมื่อผ่านไป 1d4 ชม. 

#### มอนสเตอร์และการตาย (Monsters and Death)

DM ส่วนใหญ่จะให้มอนสเตอร์ตายทันทีที่เลือดเป็น 0 แทนที่จะให้มันสลบและทอยป้องกันการตาย

ตัวร้ายทรงพลังและตัวละครที่ไม่ใช่ผู้เล่นที่สำคัญอาจจะเป็นข้อยกเว้น DM อาจจะให้พวกเขาสลบไปและใช้กฏเดียวกับผู้เล่น

### การทำให้สลบ (Knocking a Creature Out)

Sometimes an attacker wants to incapacitate a foe, rather than deal a killing blow. When an attacker reduces a creature to 0 hit points with a melee attack, the attacker can knock the creature out. The attacker can make this choice the instant the damage is dealt. The creature falls unconscious and is stable.
บางครั้งผู้โจมตีจะต้องการจะทำให้ศัตรูสลบแทนที่จะฆ่าให้ตาย เมื่อผู้โจมตีทำให้สิ่งมีชีวิตเลือดเหลือ 0 ด้วยอาวุธระยะประชิดตัว ผู้โจมตีสามารถเลือกทำให้ศัตรูสลบได้ สิ่งมีชีวิตจะสลบและอยู่ในภาวะทรงตัว

### ค่าเลือดชั่วคราว (Temporary Hit Points)

คาถาและความสามารถพิเศษบางอย่างมอบค่าเลือดชัวคราวให้กับสิ่งมีชีวิต ค่าเลือดชั่วคราวไม่ใช่เลือดจริง พวกมันเป็นเกราะป้องกันความเสียหาย ซึ่งเป็นแหล่งรวมพลังชีวิตที่ปกป้องคุณจากการบาดเจ็บ

เมื่อคุณมีเลือดชั่วคราวและได้รับความเสียหาย เลือดชั่วคราวจะหายไปก่อน และความเสียหายที่เหลือจะถูกส่งต่อไปยังเลือดปกติของคุณ ตัวอย่างเช่น หากคุณมีเลือดชั่วคราว 5 แต้มและได้รับความเสียหาย 7 แต้ม คุณจะสูญเสียเลือดชั่วคราวและได้รับความเสียหาย 2 แต้ม

เนื่องจากเลือดชั่วคราวแยกจากเลือดจริงของคุณ จึงสามารถมีได้เกินค่าเลือดสูงสุดของคุณได้ ดังนั้นตัวละครจึงสามารถมีเลือดเต็มและได้รับเลือดชั่วคราวอีกด้วย

การรักษาไม่สามารถฟื้นฟูเลือดชั่วคราวได้ และไม่สามารถรวมเข้าด้วยกันได้ หากคุณมีเลือดชั่วคราวและได้รับเพิ่ม คุณตัดสินใจว่าจะเก็บแต้มที่คุณมีไว้หรือรับแต้มใหม่ ตัวอย่างเช่น หากคาถาให้พลังชีวิตแก่คุณ 12 แต้มเมื่อคุณมี 10 แต้มแล้ว คุณสามารถมี 12 หรือ 10 ไม่ใช่ 22

หากคุณมีแต้มพลังชีวิต 0 การได้รับแต้มเลือดชั่วคราวจะไม่ทำให้คุณฟื้นคืนสติหรือทำให้คุณอยู่ในภาวะทรงตัวได้ แต่ค่าเลือดชั่วคราวยังสามารถดูดซับความเสียหายที่ส่งตรงถึงคุณในขณะที่คุณอยู่ในสถานะนั้น แต่มีเพียงการรักษาที่แท้จริงเท่านั้นที่จะช่วยคุณได้
เว้นแต่คุณสมบัติที่ให้พลังชีวิตชั่วคราวแก่คุณจะมีระยะเวลา คุณสมบัติเหล่านี้จะคงอยู่จนกว่าจะหมดหรือคุณพักผ่อนเป็นเวลานาน (long rest)

## การต่อสู้บนพาหนะ (Mounted Combat)

อัศวินพุ่งเข้าสมรภูมิบนหลังมาสงคราม วิซาร์ดร่ายเวทย์โจมตีจากหลังของกริฟฟอน หรือเคลอริคบินฝ่าอากาศมาบนหลังเปกาซัส ทุกคนสนุกกับความเร็วและการเคลื่อนที่ว่องไวเมื่ออยู่บนพาหนะ

สิ่งมีชีวิตที่เต็มใจที่มีขนาดใหญ่กว่าคุณ 1 ขนาดและมีลักษณะที่เหมาะกับการเป็นพาหนะได้ ใช้กฏตามด้านล่างนี้

### การขึ้นขี่และลงจากพาหนะ (Mounting and Dismounting)

ในขณะช่วงการเคลื่อนที่ของคุณ คุณสามารถขึ้นขี่หรือลงจากสิ่งมีชีวิตที่อยู่ในระยะ 5 ฟุตใกล้คุณ การทำแบบนี้จะต้องใช้ครึ่งหนึ่งของระยะเคลื่อนที่ ตัวอย่าง ถ้าคุณมีระยะเคลื่อนที่ (speed) 30 ฟุต คุณจะใช้ 15 ฟุตในการขึ้นขี่ม้า นั่นคือคุณจะขึ้นขี่มันไม่ได้ถ้ามีระยะเคลื่อนที่เหลือไม่ถึง 15 ฟุต หรือถ้าเหลือ 0

ถ้ามีอะไรที่ทำให้พาหนะเคลื่อนที่ไปโดยไม่เต็มใจเมื่อคุณขี่อยู่ คุณจะต้องทอยป้องกันความคล่องแคล่ว (Dexterity saving) DC 10 ให้ผ่านไม่เช่นนั้นคุณจะตกจากพาหนะ ตกลงมานอนที่พื้น (prone) ในพื้นที่ 5 ฟุตใกล้ ๆ พาหนะ ถ้าคุณถูกตีจนติดสถานะล้มนอนในขณะขี่พาหนะ คุณต้องทอยป้องกันแบบเดียยวกัน

ถ้าพาหนะถูกตีจนล้มนอน คุณสามารถใช้รีแอ็คชันในการลงจากพาหนะ ไม่เช่นนั้นคุณจะหลุดจากพาหนะและล้มนอนในพื้นที่ 5 ฟุตใกล้เคียง

### การควบคุมพาหนะ (Controlling a Mount)

เมื่อคุณอยู่บนพาหนะ คุณมี 2 ตัวเลือก คุณสามารถควบคุมมันเองหรือปล่อยให้มันทำตามใจ สัตว์ที่มีภูมิปัญญาเช่นมังกรจะทำไปตามอิสระ

คุณสามารถควบคุมสัตว์ที่ได้รับการฝึกและยอมรับคนขี่ ม้าที่ฝึกแล้ว ลา และสิ่งมีชีวิตอื่นที่ได้รับการฝึก ลำดับในการต่อสู้ของพาหนะจะเปลี่ยนให้เหมือนคุณ มันจะเคลื่อนที่ตามที่คุณสั่งและมันจะมีแอ็คชันแค่ 3 อย่างคือ แดช (Dash), ผละออก (Disengage) และหลบหลีก (Dodge) พาหนะจะเคลื่อนที่และทำแอ็คชันแม้ในตาเดินที่คุณขึ้นขี่

พาหนะที่เป็นอิสระจะใช้ลำดับการต่อสู้เดิมและเพราะคนขี่ไม่ได้ควบคุมให้ทำแอ็คชันใด ๆ มันจะสามารถเคลื่อนที่และทำแอ็คชันของตัวเองอย่างอิสระ มันอาจจะหนีไปจากการต่อสู้ พุ่งเข้าไปกินศัตรูที่บาดเจ็บหรืออาจจะไม่ทำตามที่คุณขอให้ทำ

ไม่ว่าในกรณีใด ถ้าพาหนะทำให้เกิดการโจมตีตามโอกาส (opportunity attack) ในขณะที่คุณขี่อยู่ ผู้โจมตีสามารถจะโจมตีคุณหรือพาหนะได้

## การต่อสู้ใต้น้ำ (Underwater Combat)

เมื่อนักผจญภัยไล่ตามซาฮัวกิ้น (sahuagin) ไปถึงรังของมันใต้ทะเล สู้กับปลาฉลามในซากเรือโบราณ หรือพบว่าติดอยู่ในดันเจี้ยนที่น้ำกำลังท่วมขึ้นมา พวกเขาต้องต่อสู้ในสิ่งแวดล้อมที่ท้าทาย การต่อสู้ใต้น้ำมีกฏดังนี้

เมื่อคุณโจมตีด้วยอาวุธระยะประชิด สิ่งมีชีวิตไม่มีความเร็วในการว่ายน้ำ (ไม่ว่าจะโดยธรรมชาติหรือโดยเวทย์มนต์) ทำให้ต้องทอยโจมตีแบบเสียเปรียบ ยกเว้นอาวุธเป็นมีดสั้น (dagger) หอกซัด (javelin) ดาบสั้น (shortsword), หอก (spear) หรือสามง่าม (trident)

อาวุธโจมตีระยะไกลจะพลาดเป้าหมดหากศัตรูอยู่เกินระยะโจมตีปกติ และแม้ว่าจะอยู่ในระยะ การโจมตีก็จะทอยแบบเสียเปรียบ ยกเว้นอาวุธเป็นครอสโบว์ (crossbow) ตาข่าย (net) และอาวุธที่ใช้ขว้างเช่น หอกซัด (javelin) (รวมถึงหอก สามง่ามและลูกดอก (dart))

สิ่งมีชีวิตหรือวัตถุที่จมอยู่ในน้ำทั้งตัวจะมีความต้านทานต่อความเสียหายจากไฟ (resistance to fire damage)